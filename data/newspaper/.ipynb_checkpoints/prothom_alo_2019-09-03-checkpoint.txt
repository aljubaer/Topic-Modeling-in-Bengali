{'content': {'0': '\nরোহিঙ্গা ক্যাম্প এলাকায় থ্রি–জি, ফোর–জি সীমিত\n -> \nকক্সবাজারের টেকনাফ ও উখিয়ার রোহিঙ্গা ক্যাম্প এলাকায় বিকেল ৫টা থেকে ভোর ৬টা পর্যন্ত ১৩ ঘণ্টা দ্রুতগতির ইন্টারনেট সেবা থ্রি–জি ও ফোর–জি বন্ধ থাকবে। এ বিষয়ে মোবাইল অপারেটরগুলোকে নির্দেশনা দিয়েছে বাংলাদেশ টেলিযোগাযোগ নিয়ন্ত্রক কমিশন (বিটিআরসি)।\nসূত্র জানিয়েছে, গত সোমবার অপারেটরদের সঙ্গে এক বৈঠকে এ বিষয়ে নির্দেশনা দেওয়া হয়। রোহিঙ্গারা যাতে মোবাইল সেবা না পায়, তা নিশ্চিত করতেও সোমবার বলা হয় বিটিআরসির পক্ষ থেকে। সংস্থাটি বলছে, রোহিঙ্গা শিবিরে কোনো ধরনের সিম বিক্রি করা যাবে না। পাশাপাশি রোহিঙ্গাদের মুঠোফোন-সুবিধা দেওয়া যাবে না। এ বিষয়ে আগামী সাত কার্যদিবসের মধ্যে ব্যবস্থা নিয়ে বিটিআরসিকে জানাতে হবে। বিটিআরসি সোমবার মুঠোফোন অপারেটরদের চিঠি দিয়ে এসব নির্দেশনা দিয়েছে।\nইন্টারনেট সীমিত করার পদক্ষেপের ফলে স্থানীয় বাংলাদেশিরা নির্দিষ্ট সময় মুঠোফোনে উচ্চগতির ইন্টারনেট ব্যবহার করতে পারবেন না। তবে মুঠোফোনে কথা বলতে পারবেন। পরবর্তী নির্দেশ না দেওয়া পর্যন্ত ইন্টারনেট সীমিত থাকবে বলে জানিয়েছে বিটিআরসি।\nবিটিআরসির চিঠিতে বলা হয়, রাষ্ট্রীয় নিরাপত্তা ও গুরুত্ব বিবেচনা, আইনশৃঙ্খলা রক্ষা ও জনসুরক্ষার স্বার্থে রোহিঙ্গারা যাতে মুঠোফোন সুবিধা না পায়, তা নিশ্চিত করতে আগেও বলা হয়েছিল। কিন্তু কমিশন রোহিঙ্গা শিবির পরিদর্শনকারী কমিটি, গণমাধ্যমে প্রকাশিত খবর, আইনপ্রয়োগকারী সংস্থা ও গোয়েন্দা সংস্থার মাধ্যমে শিবিরে রোহিঙ্গাদের মধ্যে ব্যাপক হারে সিম ব্যবহারের তথ্য পেয়েছে।\n', '1': '\n৮ উপজেলায় ভোট ১৪ অক্টোবর\n -> \nপঞ্চম উপজেলা পরিষদ নির্বাচনের অংশ হিসেবে আগামী ১৪ অক্টোবর দেশের আটটি উপজেলায় ভোটগ্রহণ অনুষ্ঠিত হবে। নির্বাচন কমিশন আজ মঙ্গলবার এসব উপজেলার নির্বাচনের তফসিল ঘোষণা করেছে।ঘোষিত তফসিল অনুযায়ী নির্বাচনে রিটার্নিং কর্মকর্তার কাছে মনোনয়নপত্র জমা দেওয়ার শেষ দিন ১২ সেপ্টেম্বর। মনোনয়নপত্র বাছাই হবে ১৫ সেপ্টেম্বর এবং প্রত্যাহারের শেষ সময় ২২ সেপ্টেম্বর।যেসব উপজেলায় ভোটগ্রহণ করা হবে সেগুলো হলো—শেরপুর সদর, নেত্রকোনার আটপাড়া, চাঁপাইনবাবগঞ্জ সদর, বরিশালের মেহেন্দীগঞ্জ, ঝিনাইদহের কোটচাঁদপুর ও মহেশপুর, নোয়াখালীর কবিরহাট ও চট্টগ্রামের সাতকানিয়া।\nএই নির্বাচনের জন্য রিটার্নিং কর্মকর্তা নিয়োগ করা হয়েছে জেলা নির্বাচন কর্মকর্তাকে। উপজেলা নির্বাহী কর্মকর্তা ও উপজেলা নির্বাচন কর্মকর্তাকে করা হয়েছে সহকারী রিটার্নিং কর্মকর্তা।\nএর আগে গত মার্চ থেকে জুন পর্যন্ত পাঁচ ধাপে চার শতাধিক উপজেলায় নির্বাচন অনুষ্ঠিত হয়েছিল।\n', '2': '\nমাকে পুড়িয়ে মারার অভিযোগে মাদকাসক্ত ছেলের বিরুদ্ধে মামলা\n -> \nবগুড়ার ধুনট উপজেলায় বৃদ্ধ মাকে পুড়িয়ে মারার অভিযোগে মাদকাসক্ত ছেলের বিরুদ্ধে গতকাল সোমবার রাতে মামলা হয়েছে। ঘটনার এক দিন পর নিহত মায়ের বড় ছেলে বাদী হয়ে হত্যা মামলা করেন। পুলিশ জানিয়েছে, আসামি ছেলের কক্ষ থেকে ইয়াবা বড়ি ও ধারালো অস্ত্র জব্দ করা হয়েছে। এ ঘটনায় পুলিশ বাদী হয়ে পৃথক দুটি মামলা করেছে। আজ মঙ্গলবার দুপুরে আসামিকে আরও জিজ্ঞাসাবাদের জন্য পাঁচ দিনের রিমান্ড চেয়ে আদালতে পাঠানো হয়েছে।\nগত রোববার সন্ধ্যায় উপজেলার চিকাশি ইউনিয়নের গজারিয়া গ্রামে মা খুকি খাতুনকে (৬৫) পুড়িয়ে মারার অভিযোগ ওঠে ছেলে সোহানুর রহমানের (২৯) বিরুদ্ধে।\nপুলিশ ও স্থানীয় লোকজন সূত্রে জানা যায়, গজারিয়া গ্রামের আবদুস সামাদ মণ্ডলের ছেলে সোহানুর রহমান প্রায় চার বছর ধরে মাদকাসক্ত। প্রতিদিন তিনি নানা ভয়ভীতি দেখিয়ে মা-বাবার কাছ থেকে মাদকদ্রব্য কেনার টাকা নিতেন। এর ধারাবাহিকতায় গত রোববার বিকেলে মা-বাবার কাছে মাদক কেনার টাকা চাইলে তা দিতে অক্ষমতার কথা জানান মা–বাবা। এতে তিনি ক্ষুব্ধ হয়ে ওঠেন। একপর্যায়ে মা খুকি খাতুনকে ঘরের ভেতর খুঁটির সঙ্গে হাত-পা বেঁধে মোটরসাইকেলের ট্যাংক থেকে পেট্রল নিয়ে শরীরে ঢেলে আগুন ধরিয়ে দেন।\nখুকি খাতুনের চিৎকারে প্রতিবেশীরা ছুটে এসে তাঁকে উদ্ধার করে বগুড়া শহীদ জিয়াউর রহমান মেডিকেল কলেজ হাসপাতালে নেওয়ার পথে মারা যান তিনি। পরে গ্রামবাসী ছেলে সোহানুর রহমানকে আটক করে পুলিশের কাছে সোপর্দ করেন। বড় ছেলে জাকির হোসেন বাদী হয়ে গতকাল রাতে ভাই সোহানুর রহমানের বিরুদ্ধে হত্যা মামলা করেন।\nপরে পুলিশ বাড়িতে অভিযান চালিয়ে সোহানুর রহমানের কক্ষ থেকে ১৫টি ইয়াবা বড়ি ও দেশীয় অস্ত্র উদ্ধার করে। এ ঘটনায় পুলিশ বাদী হয়ে মাদকদ্রব্য সেবন ও বিক্রি এবং অস্ত্র রাখার অভিযোগে পৃথক দুটি মামলা করে।\nবগুড়ার অতিরিক্ত পুলিশ সুপার গাজিউর রহমান বলেন, মাদকের টাকা না পেয়ে সোহানুর রহমান তাঁর মাকে পুড়িয়ে মেরেছেন বলে প্রাথমিক তদন্তে প্রমাণিত হয়েছে। সোহানুর রহমানের দেওয়া তথ্য অনুযায়ী তাঁর ঘর থেকে মাদক ও দেশীয় অস্ত্র উদ্ধার করা হয়েছে। এ কারণে তাঁর বিরুদ্ধে হত্যা মামলাসহ পৃথক তিনটি মামলা করা হয়েছে।\nধুনট থানার ভারপ্রাপ্ত কর্মকর্তা ইসমাইল হোসেন বলেন, সোহানুর রহমানকে তিনটি মামলায় গ্রেপ্তার দেখিয়ে আজ দুপুরের দিকে পাঁচ দিনের রিমান্ড চেয়ে আদালতে পাঠানো হয়েছে।\n', '3': '\nসন্ধ্যার মধ্যেই জামিনে মুক্তি পাচ্ছেন আয়শা\n -> \nবরগুনার আলোচিত রিফাত শরীফ হত্যা মামলায় গ্রেপ্তার তাঁর স্ত্রী আয়শা সিদ্দিকা ওরফে মিন্নি আজ মঙ্গলবার সন্ধ্যার আগেই কারাগার থেকে জামিনে মুক্তি পাচ্ছেন। আজ সকালে উচ্চ আদালতের দেওয়া আয়শার জামিনসংক্রান্ত রায়ের অনুলিপি বরগুনায় পৌঁছায়।আয়শার আইনজীবী বরগুনার মুখ্য বিচারিক হাকিম আদালতে উচ্চ আদালতের রায়ের আদেশসহ একটি বিবিধ মামলা করেন। আদালতের আইনি প্রক্রিয়া শেষ হলেই আজ সন্ধ্যার আগে আয়শা বরগুনা কারাগার থেকে জামিনে মুক্তি পাবেন।\nআয়শার আইনজীবী ও বরগুনা জেলা আইনজীবী সমিতির সাধারণ সম্পাদক মাহবুবুল বারী প্রথম আলোকে বলেন, উচ্চ আদালতের রায়ের কাগজপত্র সকালে বরগুনায় পৌঁছায়। এরপর আজ বেলা একটায় তা মুখ্য বিচারিক হাকিম আদালতের বিচারক এম জাহিদ হাসানের আদালতে বিবিধ মামলা হিসেবে দাখিল করা হয়েছে। বেলা তিনটার পর আদেশের জন্য সময় রেখেছেন বিচারক। এরপর আদালতে আয়শার জামিনের জন্য বন্ড দেওয়ার সব আইনি প্রক্রিয়া সম্পন্ন করে আজ সন্ধ্যার আগেই তা কারাগারে নিয়ে যাবেন তিনি। এরপর আয়শা জামিনে মুক্তি পাবেন।\nআয়শাকে জামিন দিয়ে গত ২৯ সেপ্টেম্বর রায় দিয়েছিলেন হাইকোর্ট। ১ সেপ্টেম্বর তাঁর জামিন আদেশ স্থগিত চেয়ে আবেদন করেছিল রাষ্ট্রপক্ষ। রাষ্ট্রপক্ষের এই আবেদনের ওপর শুনানি নিয়ে গতকাল সোমবার চেম্বার বিচারপতি হাসান ফয়েজ সিদ্দিকী ‘নো অর্ডার’ দিয়েছেন। চেম্বার বিচারপতির এই আদেশের ফলে আয়শাকে হাইকোর্টের দেওয়া জামিন বহাল রয়েছে বলে জানান আয়শার আইনজীবী জেড আই খান পান্না।\nজেড আই খান পান্না গতকাল দুপুরে প্রথম আলোকে বলেন, এখন আয়শার কারামুক্তিতে আইনগত কোনো বাধা নেই।\n২৯ আগস্ট আয়শার জামিন মঞ্জুর করে রায় দেন হাইকোর্ট। রায়ে বলা হয়, আয়শা তাঁর বাবার জিম্মায় থাকবেন। গণমাধ্যমে কোনো বক্তব্য দিতে পারবেন না।\nগত ২৬ জুন সকালে বরগুনা সরকারি কলেজের সামনে রিফাত শরীফকে তাঁর স্ত্রী আয়শার সামনে কুপিয়ে গুরুতর জখম করে সন্ত্রাসীরা। এরপর তাঁকে বরিশাল শের-ই-বাংলা মেডিকেল কলেজ হাসপাতালে আনার পর ওই দিন বিকেলে মারা যান রিফাত শরীফ। পরদিন ২৭ জুন নিহত রিফাতের বাবা আবদুল হালিম শরীফ বাদী হয়ে বরগুনা থানায় ১২ জনের নাম উল্লেখ করে একটি হত্যা মামলা দায়ের করেন। তাতে প্রধান সাক্ষী করা হয় রিফাত শরীফের স্ত্রী আয়শাকে।\nকিন্তু আয়শার শ্বশুর মামলা দায়েরের ১৮ দিন পর গত ১৩ জুলাই এই হত্যাকাণ্ডে আয়শা জড়িত—এমন দাবি করে সংবাদ সম্মেলন করার পর মামলার তদন্ত নাটকীয় মোড় নেয়। সংবাদ সম্মেলনের পরদিন আয়শার গ্রেপ্তারের দাবিতে মানববন্ধন ও সমাবেশ করেন তাঁরা। সমাবেশে রিফাত শরীফের বাবা আবদুল হালিম শরীফ ছাড়াও বরগুনা জেলা আওয়ামী লীগের বিজ্ঞান ও প্রযুক্তিবিষয়ক সম্পাদক ও স্থানীয় সাংসদের ছেলে সুনাম দেবনাথ বক্তৃতা দেন। ১৬ জুলাই আয়শাকে জিজ্ঞাসাবাদের নামে বাড়ি থেকে ডেকে নিয়ে গ্রেপ্তার করা হয়। এরপর থেকে তিনি কারাগারে আছেন।\nএই মামলার এজাহারভুক্ত প্রধান আসামি সাব্বির আহম্মেদ ওরফে নয়ন বন্ড ২ জুলাই পুলিশের সঙ্গে ‘বন্দুকযুদ্ধে’ নিহত হন। মামলার দুই নম্বর আসামি রিফাত ফরাজীকে পুলিশ ৩ জুলাই গ্রেপ্তার দেখায়।\nপুলিশ জানায়, এই মামলায় এ পর্যন্ত ১৫ জন গ্রেপ্তার হয়েছেন। এর মধ্যে এজাহারভুক্ত ৮ জন এবং সন্দেহভাজন ৭ জন। তাঁরা সবাই আদালতে ১৬৪ ধারায় স্বীকারোক্তিমূলক জবানবন্দি দিয়েছেন। গ্রেপ্তারকৃতদের মধ্যে আয়শা তাঁর জবানবন্দি প্রত্যাহারের জন্য যে আবেদন করেছেন, তা শুনানির অপেক্ষায় আছে।\nআলোচিত রিফাত শরীফ হত্যা মামলায় তাঁর স্ত্রী আয়শা সিদ্দিকাসহ ২৪ জনকে আসামি করে আদালতে অভিযোগপত্র জমা দিয়েছে পুলিশ। গত রোববার বিকেলে মামলার তদন্ত কর্মকর্তা বরগুনা থানার পরিদর্শক হুমায়ুন কবির অভিযোগপত্রটি জমা দেন।\n', '4': '\nআরামে সহজে ফ্যাশনে\n -> \n\n\nফ্যাশন আর আরাম—পোশাকে এ দুটি চান অনেকেই, বিশেষ করে তরুণেরা। তাই তো এখন বেড়ানোর সময় কিংবা বাড়িতে খাটো প্যান্ট ও টি–শার্ট তরুণদের প্রথম পছন্দ। কারণ আরাম ও ফ্যাশন।\n\n‘মায়ামি’ সমুদ্রসৈকতে মার্কিন সংগীত তারকা নিক জোনাস যখন প্রিয়াঙ্কা চোপড়ার সঙ্গে মধুর সময় কাটাতে ব্যস্ত, আলোকচিত্রীরাও ওত পেতে ছিলেন তাঁদের ছবি তুলতে। ট্যাবলয়েডে ছাপা হওয়া সেসব ছবিতে নিক জোনাস ধরা পড়েছেন গাঢ় সবুজ রঙের খাটো প্যান্টে। সমুদ্রসৈকত কিংবা শহর—খাটো প্যান্টের ফ্যাশন এখন বিশ্বজোড়া। খাটো প্যান্টের সঙ্গে মানানসই স্নিকার্স আর টি–শার্ট পরে এখন ঘুরে আসা যায় দেশের এক প্রান্ত থেকে অন্য প্রান্তে। এখন যে রকম আবহাওয়া, বেড়াতে বেরোলে এমন পোশাক আরামের যেমন হয়, তেমনই চলতি ফ্যাশনের সঙ্গেও যায়।\nএ বয়স তবু নতুন কিছু তো করে।’\nতরুণদের ফ্যাশনে নতুনত্ব আসে দ্রুত। স্বাচ্ছন্দ্য আর সৌন্দর্যকে প্রধান্য দিয়ে তরুণদের পোশাকে এসেছে পরিবর্তন। এই গরমে বেড়াতে কিংবা বাড়িতে প্রথম পছন্দই থাকে শর্টস, টি–শার্ট আর স্নিকার্স। বেড়ানোর জায়গা অনুসারে শুধু অনুষঙ্গের পরিবর্তন হয়। সমুদ্রসৈকতে শর্টস, টি–শার্টের সঙ্গে চলে স্লিপার আর শহুরে রাস্তায় স্লিপার বদলে হয়ে যায় স্নিকার্স।\nফ্যাশন হাউস মেনজ ক্লাবের স্বত্বাধিকারী ও ডিজাইনার মাহমুদুল হেলাল জানালেন, প্রচণ্ড গরম, যখন–তখন বৃষ্টি—এই আবহাওয়ায় খাটো প্যান্ট মানে শর্টস আর টি–শার্টের বিকল্প হয় না। প্রয়োজন এবং ফ্যাশনের সমন্বয় করতে শর্টসের ডিজাইনে পরিবর্তন এসেছে। হাঁটু থেকে সামান্য ওপরে থাকছে এর বর্ডার। দুই পাশে দুটো পকেট, সঙ্গে পেছনের পকেটও থাকছে। শর্টসের সঙ্গে টি–শার্ট আর স্নিকার্সে তরুণেরা তৈরি করেছেন নতুন ধারা।\nফ্যাশন হাউসগুলো ঘুরে দেখা গেছে খাটো প্যান্টের বেলায় উজ্জ্বল রঙের প্রাধান্য বেশি। বেড়েছে চেকের নকশাও। জিনস এবং অন্য সুতি কাপড় দুটোই চলছে একসঙ্গে। শর্টসে চাপা কাটের কাটতি বেশি।\nশর্টসের সঙ্গে তরুণেরা পরছেন একরঙা টি–শার্ট। সমুদ্রসৈকত কিংবা জল–জঙ্গল ভ্রমণে টি–শার্টে আবার থাকছে ফুলেল নকশা। স্নিকার্সের নকশায়ও আছে বৈচিত্র্য। বাজারে প্রায় সব রঙের স্নিকার্স পাওয়া যায়। স্নিকারেও চেকের চাহিদা অনেক।\nফ্যাশন হাউস ওটুর স্বত্বাধিকারী জাফর ইকবাল বলেন, তরুণদের ফ্যাশনে শর্টস, টি–শার্ট, স্নিকার্সের ব্যবহার বেড়েছে বহুগুণ। এসব পোশাকের সঙ্গে চামড়ার বেল্টের ঘড়ি পরছেন তরুণেরা। সঙ্গে রোদচশমাও চমৎকারভাবে মানিয়ে যায়।\nবিশ্ববিদ্যালয়ের ছাত্র সোহেব হাওলাদার জানালেন, শর্টস বাছাইয়ের ক্ষেত্রে উজ্জ্বল রঙ তাঁর পছন্দ, বিশেষ করে নেভি ব্লু। তবে ভ্রমণের সময় খাকি রঙে স্বাচ্ছন্দ্য বোধ করেন। বললেন, এটি ময়লা হলে তেমন চোখে লাগে না, আবার ছবিতেও উজ্জ্বল দেখায়।\nব্র্যান্ডের দোকানগুলো থেকে শর্টস কেনা যাবে ৫০০ থেকে ১০০০ টাকার মধ্যে। সাধারণ দোকানে ৩৫০ থেকে ৫০০ টাকার মধ্যে কিনতে পারবেন পছন্দের শর্টস। ফ্যাশন হাউসগুলোতে ৮০০ থেকে ১৫০০ টাকার মধ্যে পাওয়া যাবে পছন্দের টি–শার্ট।\nঢাকার নিউমার্কেট, পলওয়েল মার্কেটে ৫০০ টাকার মধ্যে চমৎকার সব টি–শার্ট ও শর্টস মিলবে। বাজা\u200cরে স্নিকার্সের দামে তারতম্য অনেক। এলিফ্যান্ট রোডে তুলনামূলক কম দামে পাওয়া গেলেও ব্র্যান্ডের দোকান থেকে স্নিকার্স কিনতে গুনতে হবে বাড়তি কিছু অর্থ।\xa0\n', '5': '\nবাগডুমে চলছে ‘ব্র্যান্ড উইক’ অফার\n -> \nই-কমার্স সাইট বাগডুম ডটকমে শুরু হয়েছে ‘ব্র্যান্ড উইক’ নামের বিশেষ অফার কার্যক্রম। এ কর্মসূচির আওতায় বিভিন্ন ব্র্যান্ডের পণ্যে সর্বোচ্চ ৬০ শতাংশ পর্যন্ত ছাড় ও কম খরচে ডেলিভারি সেবা দিচ্ছে প্রতিষ্ঠানটি। ১ সেপ্টেম্বর চালু হওয়া ও কর্মসূচি ৭ সেপ্টেম্বর পর্যন্ত চলবে। এ কর্মসূচির আওতায় কিস্তিতেও সুদ ছাড়া পণ্য কেনা যাবে। প্রতিটি পণ্যে ব্র্যান্ড ওয়ারেন্টি দিচ্ছে প্রতিষ্ঠানটি।\nবাগডুমের এক বিজ্ঞপ্তিতে বলা হয়, মোবাইল ফোন ও হেডফোনের সঙ্গে ব্যাগ, সর্বোচ্চ এক হাজার টাকা পর্যন্ত মূল্য ছাড় এবং ৬ মাসের কিস্তি সুবিধা পাওয়া যাবে। ইলেকট্রনিকস ও গ্যাজেট এক্সেসরিজ সর্বোচ্চ ১০ শতাংশ ছাড় চলছে। স্পোর্টস এবং ফিটনেস ক্যাটাগরিতে ভেলোস বাইসাইকেল, হোম এবং কিচেন অ্যাপ্লায়েন্স ক্যাটাগরিতেও ছাড় রয়েছে। অ্যাপেক্স, ইনফিনিটি, সারা, ফগ, ম্যারিকোসহ বিভিন্ন ব্র্যান্ডের পণ্যেও ছাড় পাওয়া যাবে।\nবাগডুম ব্র্যান্ড উইকে ল্যাপটপসহ অন্যান্য এক্সেসরিজ ছাড় পাওয়া যাবে। আসুস, এইচপি, ডেল, লজিটেক, এফোরটেকের নানা পণ্য এখানে পাওয়া যাবে।\n'}}