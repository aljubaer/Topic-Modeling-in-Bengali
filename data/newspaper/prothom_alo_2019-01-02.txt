{'content': {'0': '\nদলের পর অধিনায়কত্বও পেলেন মুশফিক\n -> \n\nশেষ মুহূর্তে শুধু ‘আইকন’ হিসেবেই নেয়নি, চিটাগং ভাইকিংস মুশফিকুর রহিমকে ঘোষণা করল অধিনায়ক হিসেবেই।\nরাজশাহী কিংস ছেড়ে দেওয়ায় মুশফিকুর রহিমকে উঠতে হতো বিপিএলের নিলামে। কিন্তু সেটি উঠতে হয়নি। নিলামে ওঠার আগেই ‘আইকন’ হিসেবে মুশফিক দল পেয়ে গিয়েছিলেন। মুশফিককে এই সম্মান দেওয়া চিটাগং ভাইকিংস এবার আস্থার হাত আরও প্রসারিত করল। মুশফিককে অধিনায়কও বানাল ফ্র্যাঞ্চাইজিটি।\nগত বিপিএল মুশফিক খেলেছেন রাজশাহী কিংসের সহ-অধিনায়ক হিসেবে। এবার চিটাগং ফ্র্যাঞ্চাইজির চেয়ারম্যান আবদুল ওয়াহেদ ঘটা করেই ঘোষণা করেছেন, বাংলাদেশ দলের সাবেক অধিনায়ক মুশফিক আসন্ন বিপিএলে চিটাগং ভাইকিংসকে নেতৃত্ব দেবেন। বাংলাদেশ দলের অভিজ্ঞ এই উইকেটকিপারকে অধিনায়ক হিসেবে পেয়ে বেশ খুশি ফ্র্যাঞ্চাইজিটির স্বত্বাধিকারী, ‘এ বছর আমাদের দলটা দুর্দান্ত হয়েছে। মুশফিক, (লুক) রনকি, সিকান্দার রাজা, ডেলপোর্টের মতো অনেক অভিজ্ঞ খেলোয়াড় আছে। আমরা মুশফিককে অধিনায়ক হিসেবে পেয়ে ভীষণ খুশি। আশা করি এই মৌসুমটা আমাদের দুর্দান্তই কাটবে।’\n৫ জানুয়ারি থেকে শুরু বিপিএলের উদ্বোধনী ম্যাচেই চিটাগং মুখোমুখি হচ্ছে বর্তমান চ্যাম্পিয়ন রংপুর রাইডার্সের।\n\xa0\n', '1': '\nপটুয়াখালীর চার আসন\nসব প্রার্থীর জামানত বাজেয়াপ্ত, হাতপাখা দ্বিতীয়\n -> \nপটুয়াখালীর চারটি আসনেই মহাজোটের প্রার্থীরা বিপুল ভোটে জয় পেয়েছেন। এসব আসনে পরাজিত ১৬ প্রার্থীরই জামানত বাজেয়াপ্ত হয়েছে। আর সবগুলো আসনেই হাতপাখা নিয়ে নির্বাচন করা ইসলামী আন্দোলন বাংলাদেশের প্রার্থীরা দ্বিতীয় অবস্থানে রয়েছেন।\nপটুয়াখালীর চারটি আসনের ফলাফল বিশ্লেষণ করে এ তথ্য পাওয়া গেছে। এই জেলার চারটি আসনে বেশ কয়েকজন ‘হেভিওয়েট’ প্রার্থী থাকায় এখানকার নির্বাচন নিয়ে সবার বেশ আগ্রহ ছিল। কিন্তু নির্বাচনের ফলে শাসক দলের হেভিওয়েট প্রার্থীদের ভোটের সংখ্যা বিপুল হলেও বিরোধীদের চিত্র হতাশাজনক। তারা সবাই জামানত হারিয়েছেন।নির্বাচনী আইন অনুসারে প্রদত্ত ভোটের ৮ শতাংশ না পেলে প্রার্থীর জামানত বাজেয়াপ্ত হয়। প্রার্থীরা নির্বাচনে মনোনয়নপত্র জমা দেওয়ার সময় এই জামানত জমা দেন।\nপটুয়াখালী-১পটুয়াখালী ১ আসনে মোট প্রার্থী ছিলেন ৬ জন। এখানে প্রধান দুই প্রার্থী ছিলেন সাবেক দুই মন্ত্রী। জাতীয় ঐক্যফ্রন্টের প্রার্থী ছিলেন বিএনপির সাবেক স্বরাষ্ট্রমন্ত্রী আলতাফ হোসেন চৌধুরী। আর মহাজোটের প্রার্থী সাবেক ধর্ম প্রতিমন্ত্রী শাহজাহান মিয়া। দুজনই নিজ দলের জেলা কমিটির সভাপতিও। এ ছাড়া ইসলামী আন্দোলন বাংলাদেশের আলতাফুর রহমান, জাকের পার্টির আবদুর রশীদ, বাংলাদেশের কমিউনিস্ট পার্টির (সিপিবি) আবদুল মতলেব মোল্লা ও ন্যাশনাল পিপলস পার্টির (এনপিপি) সুমন সন্যামত ভোটের মাঠে ছিলেন।ভোটের ফল বিশ্লেষণে দেখা যায়, এই আসনের ৩ লাখ ৯৩ হাজার ৪৭৬ ভোটের মধ্যে ভোট পড়েছে ৩ লাখ ৪ হাজার ৫৭৬। ভোট পড়েছে ৭৭ দশমিক ৪ শতাংশ। চূড়ান্ত ফলে মহাজোট প্রার্থী শাহজাহান মিয়া ২ লাখ ৭২ হাজার ৭৯০ ভোট পেয়ে জয়ী হয়েছেন। প্রদত্ত ভোটের ৮৯ দশমিক ৫৬ শতাংশ পেয়েছেন তিনি। এই আসনে ১৪ হাজার ৮৭৫ ভোট পেয়ে দ্বিতীয় হয়েছেন ইসলামী আন্দোলন বাংলাদেশের আলতাফুর রহমান। বিএনপির প্রার্থী আলতাফ হোসেন চৌধুরী পেয়েছেন ১০ হাজার ৪১৩ ভোট। সিপিবির প্রার্থী ১ হাজার ১৩১, এনপিপির প্রার্থী ১ হাজার ১৬১, জাকের পার্টি ২ হাজার ৩৫৮ ভোট পেয়েছেন। বিজয়ী প্রার্থী বাদে অন্য পাঁচ প্রার্থীর কেউই ৮ শতাংশ ভোট না পাওয়ায় তাদের জামানত বাজেয়াপ্ত হয়েছে।\nপটুয়াখালী-২এই আসনে প্রার্থী ছিলেন মোট চারজন। শাসক দলের চিফ হুইপ আসম ফিরোজ, বিএনপির সাবেক সাংসদ সহিদুল আলম তালুকদারের স্ত্রী সালম আলম, সিপিবির শাহাবুদ্দিন আহমেদ ও ইসলামী আন্দোলনের নজরুল ইসলাম ভোটের মাঠে ছিলেন। এই আসনে মোট ভোট ২ লাখ ৫১ হাজার ৮৭৩। ভোট পড়েছে ২ লাখ ২ হাজার ৭২৯, মোট ভোটের ৮০ দশমিক ৪৯ শতাংশ। বিজয়ী প্রার্থী আ স ম ফিরোজ পেয়েছেন ১ লাখ ৮৫ হাজার ৭৮৩। তিনি প্রদত্ত ভোটের ৯১ দশমিক ৬৪ শতাংশ পেয়েছে। এখানেও দ্বিতীয় হয়েছে ইসলামী আন্দোলন বাংলাদেশ। তারা পেয়েছে ৯ হাজার ২৬৯ ভোট। বিএনপির প্রার্থী ৫ হাজার ৬৬০ ও সিপিবির প্রার্থী ১ হাজার ৯৯ ভোট পেয়েছেন। পরাজিত সব প্রার্থীরই জামানত বাজেয়াপ্ত হয়।\nপটুয়াখালী-৩আওয়ামী লীগের দীর্ঘদিনের সাংসদ আ খ ম জাহাঙ্গীর হোসাইনকে বাদ দিয়ে এই আসনে দলটি মনোনয়ন দেয় প্রধান নির্বাচন কমিশনার কে এম নূরুল হুদার ভাগনে এস এম শাহজাদাকে। অন্যদিকে আওয়ামী লীগের মনোনয়ন না পেয়ে তিন ঘন্টার মধ্যে বিএনপিতে যোগ দিয়ে মনোনয়ন বাগিয়ে নেন গোলাম মাওলা রনি। এই দুজনের জন্য এই আসনের নির্বাচনের দিকে সবারই আগ্রহ ছিল। কিন্তু সেখানেও নির্বাচনে হয়েছে একতরফা। মাঠেই ছিলেন না গোলাম মাওলা রনি। যদিও রনির অভিযোগ ছিল তাঁকে ‘গৃহবন্দী’ করে রাখা হয়। এই আসনে ইসলামী আন্দোলনের কামাল খান ও জাতীয় পার্টির সাইফুল ইসলাম মাঠে ছিলেন।ভোটের ফলে দেখা যায়, ২ লাখ ৯৮ হাজার ৬৭৩ ভোটের মধ্যে ২ লাখ ৩৫ হাজার ৫৯৯ ভোট পড়েছে সেখানে। ভোট পড়ার হার ৭৮ দশমিক ৮৮। বিজয়ী প্রার্থী এস এম শাহজাদা পেয়েছেন ২ লাখ ১৭ হাজার ২৬১ ভোট যা প্রদত্ত ভোটের ৯২ দশমিক ২২ শতাংশ। দ্বিতীয় অবস্থানে থাকা ইসলামী আন্দোলনের প্রার্থী পেয়েছেন ৯ হাজার ৯ ভোট। বিএনপি ৬ হাজার ৪৫৯ ও জাতীয় পার্টি পেয়েছে ২ হাজার ২ ভোট। এখানেও পরাজিত ৩ প্রার্থীর জামানত বাজেয়াপ্ত হয়।\nপটুয়াখালী-৪এই আসনে প্রার্থী মোট ৬ জন। আওয়ামী লীগের প্রার্থী মহিব্বুর রহমান প্রথমবারের মতো নির্বাচন করেন। তিনি পটুয়াখালী জেলা আওয়ামী লীগের সহসভাপতি। ৯১ এর নির্বাচন থেকেই তিনি মনোনয়ন চেয়ে আসছিলেন। সাবেক সাংসদ ও পানিসম্পদ প্রতিমন্ত্রী মো. মাহবুবুর রহমানের আপন ফুপাতো ভাই তিনি। আর বিএনপি প্রার্থী সাবেক ছাত্রনেতা মোশাররফ জাতীয় ঐক্যফ্রন্টের প্রার্থী। অন্য প্রার্থীরা হলেন ইসলামী আন্দোলনের হাবিবুর রহমান হাওলাদার, ইসলামী ঐক্যজোটের আবদুর রহমান, জাতীয় পার্টির আনোয়ার হাওলাদার ও বাম গণতান্ত্রিক জোটের বাসদ নেতা জহিরুল আলম।এই আসনে ২ লাখ ৪৯ হাজার ৩৬ ভোটের মধ্যে ২ লাখ ৫ হাজার ১৯০ ভোট পড়েছে। ভোট পড়ার হার ৮২ দশমিক ৩৯ শতাংশ। বিজয়ী প্রার্থী মহিব্বুর রহমান পেয়েছেন ১ লাখ ৮৮ হাজার ৭৮১ ভোট, যা প্রদত্ত ভোটের ৯২ শতাংশ। ইসলামী আন্দোলন বাংলাদেশের প্রার্থী ৭ হাজার ২৫১ ভোট পেয়ে দ্বিতীয় অবস্থানে রয়েছেন। অন্য প্রার্থীদের মধ্যে বিএনপি ৬ হাজার ৯৭, ইসলামী ঐক্যজোট ৯৬৭, জাতীয় পার্টি ৯৫৮ ও বাসদ ৩০৮ ভোট পেয়েছেন। এখানেও পরাজিত ৫ প্রার্থীর জামানত বাজেয়াপ্ত হয়েছে।\n', '2': '\nসন্তানদের জন্য স্যান্ড্রার চিঠি\n -> \nনেটফ্লিক্স অরিজিনালসের ‘বার্ড বক্স’ ছবিটি নিয়ে এখন আলোচনার শেষ নেই। এরই মধ্যে ছবিটি রেকর্ড করে ফেলেছে। নেটফ্লিক্সে এক সপ্তাহে দেখার হিসাবে ছাড়িয়ে গেল অন্য সব ছবিকে। ছবির প্রধান চরিত্রে অভিনয় করেছেন স্যান্ড্রা বুলক। তিনি এবার ছবিটিকে দিলেন ভালোবাসায় পূর্ণ চিঠির তকমা। ছবিটি নাকি তাঁর সন্তানদের জন্য দেওয়া ভালোবাসায় পূর্ণ একটি চিঠি।\nছবিতে স্যান্ড্রাকে দেখা গেছে একজন সাহসী মা হিসেবে, যিনি তাঁর সন্তানদের জন্য যেকোনো কিছু করতে পারেন। ক্রিসমাসে ছবিটি ব্যাপক আলোচিত হয়। নেটফ্লিক্সে মুক্তি পেলেও এরই মধ্যে বেশ জনপ্রিয়তা পেয়েছে ছবিটি। তাই এর গায়ে সফলতার তকমা লাগতে না–লাগতেই স্যান্ড্রা তাঁর সন্তানদের জন্য একে ভালোবাসার উপহার হিসেবেও ঘোষণা দিলেন। ছবির শুটিংয়ের সময় সেটে স্যান্ড্রার সন্তানেরা উপস্থিত ছিল। তাই তারাও অপেক্ষা করছিল ছবিটির জন্য। তবে ছবিটি নাকি তারা দেখতে পারবে না। কারণ এখনো ছবিটি দেখার মতো বয়স তাদের হয়নি। সম্প্রতি একটি সাক্ষাৎকারে স্যান্ড্রা বলেন, ‘একটি কারণে আমি বার্ড বক্স–এ অভিনয় করেছি। আমার ছেলে প্রায়ই বলে, ওদের জন্য একটি সিনেমা করি না কেন? এটা হলো ওদের জন্য একটি ভালোবাসায় ভরা চিঠি। কিন্তু ওরা এটা দেখতে পারবে না। কারণ ছবিটি দেখার জন্য ওদের আরও বড় হতে হবে।’\nস্যান্ড্রা বুলক অভিনীত বার্ড বক্স প্রথম সাত দিনে দেখা হয়েছে চার কোটির বেশি নেটফ্লিক্স অ্যাকাউন্ট থেকে। সিনেমা হলের বক্স অফিস হিসাব যেন অনলাইন স্ট্রিমিংয়েও শুরু হয়ে গেল। নেটফ্লিক্স টুইট করে জানিয়েছে, সিনেমাটি এক সপ্তাহে দেখা হয়েছে ৪ কোটি ৫০ লাখ ৩৭ হাজার ১২৫টি অ্যাকাউন্ট থেকে। সিনেমাটি পরিচালনা করেছে সুসানে বিয়া। স্যান্ড্রা বুলকের আট বছর বয়সী ছেলের নাম লুইজ ও সাড়ে পাঁচ বছর বয়সী মেয়ের নাম লায়লা। এসশোবিজ।\n', '3': '\nবিশ্ব ২০১৮\nগণতন্ত্রের বিজয় এখনো সম্ভব\n -> \nরোম যখন পুড়ছিল, নিরো তখন বাঁশি বাজাচ্ছিল। এখন সময় বদলেছে, রাষ্ট্রপ্রধানেরা এখন আর বাঁশি বাজান না, তাঁরা টুইট করেন। যেমন মার্কিন প্রেসিডন্টে ডোনাল্ড ট্রাম্প। গত ২২ ডিসেম্বর থেকে যুক্তরাষ্ট্রের ফেডারেল সরকারের চাকা বন্ধ, আর প্রেসিডেন্ট ট্রাম্প হোয়াইট হাউসে বসে একের পর এক টুইট করে যাচ্ছেন। ২০১৮ সালের জন্য এর চেয়ে অধিক তাৎপর্যপূর্ণ সমাপ্তি ভাবা কঠিন। গত দুই বছরে ট্রাম্প আমেরিকার রাজনীতি যেভাবে ৩৬০ ডিগ্রি ঘুরিয়ে দিয়েছেন, তাতে আমেরিকার তো বটেই, পৃথিবীর সুস্থাবস্থা নিয়ে উদ্বিগ্ন না হয়ে উপায় নেই। দ্বিতীয় মহাযুদ্ধের পর গত ৭০ বছর যে আন্তর্জাতিক ব্যবস্থা গড়ে উঠেছিল, ট্রাম্প কার্যত একাই তা উল্টে দিতে চাইছেন। এই বিশ্বব্যবস্থার কেন্দ্রে রয়েছে সাধারণভাবে সম্মত আন্তর্জাতিক আইন ও জাতিসংঘ ব্যবস্থা। যুক্তরাষ্ট্রের সমর্থনে ও নেতৃত্বেই এই ব্যবস্থা গড়ে উঠেছে। সোভিয়েত ইউনিয়নের পতনের পর থেকে যুক্তরাষ্ট্র এই বিশ্বব্যবস্থার শিরোমণি। ট্রাম্প এটা থেকে মুখ ফিরিয়ে ‘ঘরে ফেরা’র আওয়াজ তুলেছেন। তাঁর স্লোগান, আমেরিকা ফার্স্ট। ২০১৮ সালে সেপ্টেম্বরে জাতিসংঘ সাধারণ পরিষদের ভাষণে তিনি বিশ্বের অন্য নেতৃবৃন্দকেও পরামর্শ দিলেন, ‘আপনারাও নিজ নিজ দেশের কথা ভাবুন। আমার মতো আপনারাও “জাতীয়তাবাদী” হোন।’\nজাতীয় স্বার্থের যুক্তি তুলেই আমেরিকা দেড় বছর আগে জাতিসংঘের ‘জলবায়ু চুক্তি’ থেকে বেরিয়ে এসেছে। আমরা জানি, বিশ্বের দেশগুলো যদি সম্মিলিত চেষ্টায় ভূমণ্ডলের ক্রমবর্ধমান উষ্ণতা কমাতে ব্যর্থ হয়, তাহলে সবাই এক অনিবার্য বিপর্যয়ে নিক্ষিপ্ত হব। ছোট-বড় কোনো দেশ রেহাই পাবে না। বছর শেষে এক প্রতিবেদনে বিশ্বের বিজ্ঞানীরা জানিয়েছেন, এই বিপর্যয় ঠেকাতে আমাদের হাতে আছে মোটে ১৫ বছর।\nযে জাতীয় স্বার্থের ধুয়া তুলে ট্রাম্প পৃথিবীকে এমন বিপর্যয়ের দিকে ঠেলে দিতে প্রস্তুত, তার রাজনৈতিক পরিপ্রেক্ষিতটি মাথায় রাখা প্রয়োজন। গত এক দশকে ইউরোপে—এবং পরবর্তী সময়ে উত্তর আমেরিকায়—যে জাতীয়তাবাদী হাওয়া বইছে, তার কেন্দ্রে রয়েছে অভিবাসনবিরোধী প্রবণতা। এসব দেশের সাদা মানুষেরা বলছে, কালো ও বাদামি মানুষের আগমনে তাদের শ্বেতাঙ্গ খ্রিষ্টীয় সভ্যতা আক্রান্ত। একে রক্ষা করতে হলে দরজায় খিল দিতে হবে, কালো ও বাদামি মানুষদের আগমন ঠেকাতে হবে।\xa0\nএই জাতীয়তাবাদী প্রবণতার মূল সুরটি একান্তই বর্ণবাদী। ট্রাম্প তো স্পষ্টই বলেছেন, অভিবাসনে তাঁর আপত্তি নেই, কিন্তু তিনি আফ্রিকা বা ক্যারিবীয় দেশগুলো থেকে কাউকে চান না। তাঁর পছন্দ নরওয়ের মতো দেশ, যে দেশের ৯৪ শতাংশ মানুষ শ্বেতাঙ্গ। ইউরোপেও বর্ণবাদী জাতীয়তাবাদ ছড়িয়ে পড়েছে। যুক্তরাজ্য অভিবাসীদের ঠেকাতে\xa0 ইউরোপীয় ইউনিয়ন (ইইউ) থেকে বেরিয়ে যেতে চাইছে। অস্ট্রিয়া, ফ্রান্স, হাঙ্গেরি, এমনকি উদারনৈতিক সুইডেনেও বর্ণবাদী প্রবণতা দেখা যাচ্ছে।\nবর্ণবাদী জাতীয়তাবাদের সমান্তরালভাবেই উত্থান ঘটেছে কর্তৃত্ববাদী রাজনৈতিক নেতৃত্বের। একদিকে ভীতি, অন্যদিকে নির্জলা মিথ্যাকে ব্যবহার করে ক্ষমতা দখল করে বসেছেন এমন একদল নেতা, যাঁদের বিগত শতকে নির্দ্বিধায় ‘একনায়ক’ বলতাম। শুধু ইউরোপ বা উত্তর আমেরিকা নয়, কর্তৃত্ববাদী শাসকদের খপ্পরে এখন এশিয়া, আফ্রিকা ও লাতিন আমেরিকার দেশগুলোও। যেমন ভারতে মোদি, তুরস্কে এরদোয়ান। ইউরোপে বর্ণবাদ হচ্ছে রাজনীতির ট্রাম্পকার্ড, আর এসব দেশে ব্যবহার হচ্ছে ধর্মের নামে বিভক্তি। আরেক দল কর্তৃত্ববাদী নেতা ক্ষমতা আঁকড়ে আছেন সব প্রতিপক্ষকে ‘শত্রু’ হিসেবে চিহ্নিত করে। যেমন রাশিয়ার পুতিন, নিকারাগুয়ার ওর্তেগা। প্রতিবেশী মিয়ানমারেও রাজনৈতিক ক্ষমতার কেন্দ্রে ধর্মীয় ও সাম্প্রদায়িক বিভক্তি।\xa0\xa0\xa0\nকর্তৃত্ববাদ জিতছে, পিছু হটছে গণতন্ত্র। ২০১৮ সালের এটাই ছিল প্রধান বৈশিষ্ট্য।\nঅবিশ্বাস্য মনে হবে, কিন্তু এই প্রবণতার বিরুদ্ধে প্রতিরোধ এসেছে তৃতীয় বিশ্বের কিছু দেশ থেকে। মালয়েশিয়া বা ক্ষুদ্র মালদ্বীপের কথা ভাবুন। যখন কর্তৃত্ববাদ ও দুর্নীতিতন্ত্র মালয়েশিয়ায় জেঁকে বসেছে, ঠিক তখনই সে দেশের মানুষ ক্ষমতা থেকে টেনে নামাল প্রধানমন্ত্রী আবদুর রাজ্জাককে, পতন হলো ৬১ বছর ধরে ক্ষমতা আঁকড়ে থাকা রাজনৈতিক দলটির। মালদ্বীপে প্রেসিডেন্ট আবদুল্লাহ ইয়ামিনকে হটানো সম্ভব, আমরা বাইরের কেউই ভাবিনি। সে দেশের মানুষ সেই কথা মিথ্যা প্রমাণ করে বিরোধী ডেমোক্রেটিক পার্টির ইব্রাহিম সালিহকে বিজয়ী করে এনেছে।\xa0\nগণতন্ত্রের পক্ষে বিজয় এখনো সম্ভব, যদি জনগণ এককাট্টা হয়। ২০১৮ সালের এটিও একটি শিক্ষা।\n২০১৮ সালের অন্য আরেক বৈশিষ্ট্য চীনের উত্থান। একুশ শতকের শুরু থেকেই বিশ্বের দ্বিতীয় প্রধান অর্থনীতি হিসেবে চীনের উত্থান। কিন্তু সদ্য বিগত বছরেই চীন আমেরিকার এক নম্বর প্রতিপক্ষ হয়ে উঠল। প্রেসিডেন্ট ট্রাম্পের ভাষায়, আমেরিকার জন্য রাশিয়ার চেয়েও বড় শত্রু চীন। আমেরিকার প্রতি চীনের মূল চ্যালেঞ্জ অর্থনৈতিক। আমেরিকা আর আগের মতো সামরিক বা অর্থনৈতিক, কোনো দিকেই সর্বক্ষমতাধর নয়। আমেরিকা বহু বছর বিশ্বজুড়ে সামরিক আখড়া ও একই সঙ্গে তিন ফ্রন্টে যুদ্ধ জিইয়ে রেখে তার নিজের শক্তি খুইয়ে ফেলেছে। অন্যদিকে, চীন হয়ে উঠেছে নিঃশব্দে উঠে আসা এক পরাশক্তি। নিউইয়র্ক টাইমস বছর শেষে চীন বিষয়ে এক দীর্ঘ প্রতিবেদনে লিখেছে, এক নম্বর দেশকে টেক্কা দিয়েই দুই নম্বরের জায়গাটা দখল করেছে চীন।\nচীনের এই সাফল্য এসেছে তার নিজস্ব নিয়মে, কমিউনিস্ট পার্টির কর্তৃত্ববাদী চরিত্র টিকিয়ে রেখে। একুশ শতকের গোড়া থেকে শুরু হয় চীনের সমুদ্রভিত্তিক সামরিক সম্প্রসারণ। তার লক্ষ্য অবশ্য সারা বিশ্ব নয়, শুধু এশিয়া ও প্রশান্ত মহাসাগরীয় অঞ্চল। আমেরিকার চোখে চীনের এই অবস্থান সরাসরি হুমকি। চীনকে ঠেকাতে ট্রাম্পের আমেরিকা প্রকাশ্য বাণিজ্যযুদ্ধে শুরু করেছে। ভবিষ্যতে এই চীন–মার্কিন প্রতিযোগিতা বিশ্বরাজনীতিকে সংজ্ঞায়িত করবে।\n২০১৮ সালের আরেক বৈশিষ্ট্য সাইবার প্রযুক্তির অভাবিত সম্প্রসারণ। কয়েক বছর আগেও ভাবা হচ্ছিল তথ্যপ্রযুক্তি পৃথিবীকে বদলে দেবে, ধনী-দরিদ্রের বৈষম্য কমাতে হবে এক ম্যাজিক হাতিয়ার। কিন্তু গত এক বছরে উপলব্ধি করা গেছে এই হাতিয়ার কতটা বিধ্বংসী হতে পারে। ‘ফেক নিউজ’ কথাটা ডোনাল্ড ট্রাম্প হয়তো জনপ্রিয় করেছেন, কিন্তু তাঁর রাজনৈতিক বিজয়ের পেছনে যে সাইবারভিত্তিক ফেক নিউজ বড় সহায়ক ছিল, এখন সে কথা আমরা জানি। শুধু মিথ্যা প্রচারই নয়; পৃথিবীর ছোট-বড় সব দেশই এখন সাইবার প্রযুক্তি ব্যবহার করছে নিজের নাগরিকদের ওপর নজরদারি করতে। জর্জ অরওয়েল একসময় যে ‘বিগ ব্রাদার’-এর কথা বলেছিলেন, সেই ব্রিগ ব্রাদার এখন এই সাইবার ক্যামেরা। ভবিষ্যতে এর ব্যবহার বাড়বে, কমবে না। সঙ্গে সঙ্গে বাড়বে সাইবার প্রযুক্তির ওপর রাষ্ট্রীয় নিয়ন্ত্রণ।\n', '4': '\nনতুন সাজে পুরো বছর\n -> \nবছরের প্রথম দিন থেকেই সৌন্দর্যের সংজ্ঞায় দেখা যাচ্ছে অদলবদল, সংযোজন আর নানান নিরীক্ষা। ২০১৯-এ কেমন হবে সাজের প্রবণতা? থাকছে একেবারে চলতি মেকআপ আর হেয়ারস্টাইলের হালহদিস।\nএ বছরের ধারাগুলো বেশ বিপরীতধর্মী। বৈশিষ্ট্যের ধরনে বলা যায় মেশানো, কোনো নির্দিষ্ট দিকে ধাবিত নয়। হালকা অদলবদল হয়ে ফিরে আসবে বেশ পুরোনো কিছু জিনিস। বিশেষ করে চোখ আর চুলে। হালকা, একেবারে ন্যাচারাল সাজগোজের পাশাপাশি থাকবে অতিরঞ্জিত রঙিন মেকআপের ব্যবহার। চোখ, ঠোঁট, বেজ ও চুল—এ চারটি অংশেই পাল্টে যাবে সাজের ধরন। র\u200c্যাম্প থেকে রেড কার্পেটগুলোতে এর আভাসও মিলেছে। পরিবর্তনটা একদম সুস্পষ্ট। জেনে নিন বছরের প্রথম দিনটি থেকেই।\nচোখপ্রতিবছরই চোখের সাজের ধারায় কিছুটা অদলবদল হলেও মূল বিষয়টি প্রায় অপরিবর্তিত থাকে। এবারও থাকছে পুরোনো অনেক কিছু, অবশ্যই খানিকটা সংযোজন-বিয়োজনের মধ্য দিয়ে। তবে মজা হলো, যোগ হবে চলতি ধারার বাইরে দু-একটি ব্যাপার। ক্ল্যাসিক কাজল, কালো চোখের জনপ্রিয়তা আবার ফিরবে চলতি ধারায়। কাজল টানা ড্রামাটিক লুকের রমরমা থাকবে বছরজুড়ে। সঙ্গে যোগ হবে আন্ডারলাইনার। অর্থাৎ আইপেন্সিল বা লাইনারের মাধ্যমে রেখা মোটা করে আঁকা হবে চোখের নিচে। তবে যাদের খুব বেশি সাজ পছন্দ নয়, তাদের জন্যও থাকছে অন্য সাজ। শুধু ফ্লিক দিয়ে সাজানো যাবে চোখ। অর্থাৎ চোখের বাইরের কোণে লাইনারের লাইন টেনে নিতে হবে। কালো আর বাদামি তো থাকবেই, আইলাইনারে যোগ হবে অ্যাসিডিক লাইম, কোবাল্ট, গোল্ডের মতো উজ্জ্বল সব রং। থাকবে লাইট, প্যাস্টেল আর মেটালিক আইলাইনারও। আইশ্যাডোতে ট্রেন্ডি হয়ে উঠবে উজ্জ্বল সব রং। থাকবে হালকা, প্যাস্টেল আর ধাতব আইলাইনারও। আইশ্যাডোতে ট্রেন্ডি হয়ে উঠবে উজ্জ্বল রঙের ব্যবহার। গ্লসি, শিমারি আর ফয়েল ফর্মুলার আইশ্যাডোরও কাটতি বাড়বে এ বছর। কালো ছাড়া রংবেরঙের মাসকারার ব্যবহার বাড়বে আইল্যাশে। দ্য ইমপারফেক্টলি পারফেক্ট হিসেবে খ্যাত ক্লাম্পি স্টাইল মাসকারার ধারা থাকবে বছরজুড়ে।\nঠোঁটফর্মুলায় নানা পরিবর্তন দেখা যাবে বছরজুড়ে। ম্যাটের জায়গা দখল করে নেবে পাউডার লিপস্টিক। টেক্সচার ভিন্নধর্মী হলেও ঠোঁটে দেবে ম্যাট ফিনিশ। কিন্তু অস্বস্তিকর টানটান ভাব ছাড়াই ঠোঁট থাকবে আর্দ্র। ময়েশ্চার দেওয়া পাউডার পিগমেন্টও ব্যবহৃত হবে দেদার। ন্যুডে নতুনত্ব আসবে। সামান্য বাদামি যোগ হবে এতে। উজ্জ্বল থেকে উজ্জ্বল রংগুলো নানা মাত্রা যোগ করবে ঠোঁটে। এগিয়ে থাকবে উজ্জ্বল কমলা আর লালের শেডগুলো। কোরাল রঙা ঠোঁটও দেখা যাবে বছরজুড়ে। ফোলানো ঠোঁটের ধারাও থাকছে। বাড়বে চকচকে লিপগ্লসের ব্যবহার। শিমারি কিংবা গ্লিটারের ব্যবহারও থাকবে ঠোঁটে।বেজএ বছর নো-মেকআপ রূপ যেমন থাকছে, তেমনি থাকছে মেকআপে পরিপূর্ণ মুখও। ব্রোঞ্জ, সানকিসড বা কিছুটা পোড়া রঙা বেজের ব্যবহার বাড়বে। কিন্তু ভিন্নধর্মী কৌশলে, চিকবোনের ঠিক ওপরের অংশে থাকবে ব্লাশঅনের ব্যবহার। তা–ও পিচি পিংক ব্লাশঅনের। কনট্যুর বাদ দিয়ে বাড়বে হাইলাইটারের মাধ্যমে ত্বককে উজ্জ্বল করে তোলার ধারা। মেকআপ না করলেও চলবে। সেটিও ট্রেন্ড। কারণ, আগের চেয়েও তীব্র হয়ে ফিরে আসবে যৎসামান্য সাজ। যেটুকু না করলেই নয়, শুধু সেটুকু মেকআপ ব্যবহার করে চেহারায় আবেদন তৈরি করা।\nচুলচুল বাঁধার ধারায় দেখা যাবে দারুণ সব পরিবর্তন। বেণি আর খোঁপাকে হটিয়ে এ বছর বাড়বে ঝুঁটির দাপট। তা-ও আবার যেনতেন স্টাইলে নয়, চূড়ায় বাঁধতে হবে ঝুঁটি। জেল বা তেল দিয়ে টেনে করা স্লিক আপডু চলবে এ বছরও। তবে ঢিলেঢালাভাবে চুলের নিচের অংশে কোঁকড়া করে রাখার ধারা থাকবে পছন্দের শীর্ষ। লাইন কিংবা মাঝামাঝি—ববের বছর ২০১৯। তা-ও আবার পরিপাটি করে আঁচড়ানো নয়, বরং যেন মনে হয় এলোমেলোভাবে ফেলে রাখা হয়েছে চুল, ববের সঙ্গে যোগ হবে এমন স্টাইল। বেবি, বারডট আর সফট কার্টেন ফিঞ্জের রমরমা থাকবে বছরজুড়ে। আর যাঁরা চুল রাঙাতে চান, তাঁরা বেছে নিতে পারেন লাইলাক কিংবা কপারের শেডগুলো।এ বছরকার বিউটি ট্রেন্ডেও থাকছে নিজের মতো করে নেওয়ার সুযোগ। তাই নিজেকে সাজিয়ে নেওয়ার কাজ এখন অনেক সহজ। তবে অন্যের অনুকরণে নয়; নিজের মতো করে। ত্বকের যত্ন নিতে ভুলে গেলে কিন্তু চলবে না। এখন অনেক বেশি আধুনিক উপায়ে আর মাপজোখের মাধ্যমে সারা হয় পুরো প্রক্রিয়া। শুধু নিজের জন্য মানানসই সাজটি বেছে নেওয়া প্রয়োজন। সঙ্গে চোখ রাখুন চলতি ফ্যাশন ও স্টাইলের হালহকিকতে। সবকিছুর মিলমিশে তৈরি করে ফেলুন আপনার নতুন বছরের নতুন রূপের নোটবুক। অনন্য হয়ে উঠুন।\nলেখক: পরিচালক, পারসোনা\n', '5': '\nনির্বাচনে ১২ প্রার্থীর ভোট পাঁচ শয়ের নিচে\n -> \nএকাদশ জাতীয় সংসদ নির্বাচনে কক্সবাজারের চারটি সংসদীয় আসনে প্রতিদ্বন্দ্বিতা করেন ২৯ জন প্রার্থী। এর মধ্যে জামানত বাজেয়াপ্ত হচ্ছে ২২ জন প্রার্থীর। প্রাপ্ত ভোটের আট ভাগের এক ভাগ ভোটও না পাওয়ায় প্রার্থীদের জামানত বাজেয়াপ্ত হচ্ছে। জেলা রিটার্নিং কর্মকর্তা ও জেলা প্রশাসক মো. কামাল হোসেন এর সত্যতা নিশ্চিত করেন। জামানত বাজেয়াপ্ত হওয়া প্রার্থীদের মধ্যে ১২ জনের ভোট পাঁচ শয়ের নিচে।\nজেলা রিটার্নিং কর্মকর্তার কার্যালয় সূত্র জানায়, কক্সবাজার-১ (চকরিয়া-পেকুয়া) আসনে প্রার্থী ছিলেন আটজন। এর মধ্যে আওয়ামী লীগ ও ধানের শীষের প্রার্থী ছাড়া অপর ছয় প্রার্থী জামানত হারিয়েছেন। তাঁরা হলেন বাংলাদেশ ওয়ার্কার্স পার্টির আবু মোহাম্মদ বশিরুল আলম (৪২৫), স্বতন্ত্র তানিয়া আফরিন (২১৮) ও বদিউল আলম (৮৯), ইসলামী আন্দোলন বাংলাদেশের মুহাম্মদ আলী আছগর (৫২২), বাংলাদেশ মুসলিম লীগের মুহাম্মদ ফয়সাল (৭০) ও জাতীয় পার্টির মোহাম্মদ ইলিয়াছ (২৩১)। বিজয়ী আওয়ামী লীগের জাফর আলম পেয়েছেন ২ লাখ ৭৩ হাজার ৮৫৬ ভোট। নিকটতম প্রতিদ্বন্দ্বী প্রার্থী বিএনপির হাসিনা আহমেদ পেয়েছেন ৫৬ হাজার ৬০১ ভোট।\nকক্সবাজার-২ (মহেশখালী-কুতুবদিয়া) আসনে প্রতিদ্বন্দ্বিতা করেন ৯ জন প্রার্থী। এর মধ্যে আওয়ামী লীগ ছাড়া অপর ৮ প্রার্থীর জামানত বাজেয়াপ্ত হয়েছে। তাঁরা হলেন ঐক্যফ্রন্ট প্রার্থী জামায়াতের এ এইচ এম হামিদুর রহমান আযাদ (১৮ হাজার ৫৮৭), বিএনপির আলমগীর মো. মাহফুজ উল্লাহ ফরিদ (১১ হাজার ৭৮১), গণফ্রন্টের আনসারুল করিম (২১৫), বাংলাদেশ ইসলামী ফ্রন্টের আবু ইউসুফ মুহাম্মদ মনজুর আহমদ (১৪৭), ইসলামী আন্দোলন বাংলাদেশের জসিম উদ্দিন (১ হাজার ৬৩০), বাংলাদেশ মুসলিম লীগের মো. শহিদুল্লাহ (৭১), ইসলামী ফ্রন্ট বাংলাদেশের মোহাম্মদ জিয়াউর রহমান (৫২০), বিকল্পধারা বাংলাদেশের শাহেদ সরওয়ার (৩৭৯) ও জাতীয় পার্টির মোহাম্মদ মোহিবুল্লাহ (৮৭)। এ ছাড়া আওয়ামী লীগের আশেক উল্লাহ রফিক পেয়েছেন ২ লাখ ১৩ হাজার ৯১ ভোট।\nকক্সবাজার-৩ (রামু ও কক্সবাজার সদর) আসনে প্রতিদ্বন্দ্বিতা করেন পাঁচজন প্রার্থী। এর মধ্যে আওয়ামী লীগ ও বিএনপি ছাড়া অপর তিন প্রার্থীর জামানত বাজেয়াপ্ত হয়েছে। তাঁরা হলেন জাতীয় পার্টির মফিজুর রহমান (২৮৪), বাংলাদেশ ন্যাশনালিস্ট ফ্রন্টের মো. হাছন (২৬৩) ও ইসলামী আন্দোলন বাংলাদেশের মোহাম্মদ আমিন (১ হাজার ১৬৯)। বিজয়ী আওয়ামী লীগের সাইমুম সরওয়ার কমল পেয়েছেন ২ লাখ ৫৩ হাজার ৮২৫। বিএনপির লুৎফর রহমান কাজল পেয়েছেন ৮৬ হাজার ৭১৮।\nকক্সবাজার-৪ (উখিয়া-টেকনাফ) আসনে প্রতিদ্বন্দ্বিতা করেন ছয়জন প্রার্থী। এর মধ্যে আওয়ামী লীগ ও বিএনপির দুই প্রার্থী ছাড়া অপর চারজন জামানত হারিয়েছেন। তাঁরা হলেন জাতীয় পার্টির আবুল মনজুর (১৮১), ইসলামী আন্দোলন বাংলাদেশের মোহাম্মদ শোয়াইব (১ হাজার ৫১২), ইসলামী ঐক্যজোটের রবিউল হোছাইন (২১৮) ও বাংলাদেশ মুসলিম লীগের সাইফুদ্দিন খালেদ (৬৮)। বিজয়ী আওয়ামী লীগের শাহীন আক্তার পেয়েছেন ১ লাখ ৯৬ হাজার ৯৭৪ ভোট। নিকটতম বিএনপির শাহজাহান চৌধুরী পেয়েছেন ৩৭ হাজার ১৮ ভোট।\n', '6': '\nবিশেষ সাক্ষাৎকার\nগণতন্ত্রই নতুন সরকারের চ্যালেঞ্জ\n -> \n\n\nআমরা আরও একটি বছর পেছনে ফেলে এলাম। স্বাগত ২০১৯ খ্রিষ্টাব্দ। বর্ষশুরুর এই বিশেষ আয়োজনে পেছন ফিরে ও সামনের দিকে দৃষ্টি ফেলেছেন সাবেক তত্ত্বাবধায়ক সরকারের উপদেষ্টা ও সুলেখক আকবর আলি খান। ইতিমধ্যে একাদশ জাতীয় সংসদ নির্বাচন অনুষ্ঠিত হয়েছে; এ মাসেই একটি নবনির্বাচিত সরকার দায়িত্ব নেবে; সামনের দিনগুলোতে সরকার ও জনগণের জন্য কী অপেক্ষা করছে, আমাদের অর্থনীতি ও গণতন্ত্রের ভবিষ্যৎ কেমন হতে পারে ইত্যাদি বিষয়ে তাঁর সঙ্গে কথা বলেছেন প্রথম আলোর সহকারী সম্পাদক মশিউল আলম\n\nমশিউল আলম: আমাদের এই কথোপকথন যখন ছাপার অক্ষরে ও ভিডিও মাধ্যমে প্রথম আলোর পাঠক–দর্শকদের কাছে পৌঁছাবে, তখন নতুন বছর ২০১৯ খ্রিস্টাব্দের প্রথম দিন শুরু হবে। এ সময়ের মধ্যে বাংলাদেশে একাদশ জাতীয় সংসদ নির্বাচন সম্পন্ন হয়ে যাবে। এই সংসদে সংখ্যাগরিষ্ঠতার ভিত্তিতে যাঁরা নতুন সরকার গঠন করতে যাচ্ছেন, তাঁদের উদ্দেশে আপনার কী বলার থাকবে?\nআকবর আলি খান: শুভ নববর্ষ! আমি আশা করি যে ২০১৯ সালে আমরা আরেক ধাপ এগিয়ে যাব। নতুন সরকার অবশ্যই এ বছরের প্রথম দিকে দায়িত্ব গ্রহণ করবে। কিন্তু নতুন সরকার দায়িত্ব নিলেও সে কিন্তু পুরোনো সরকারের ধারাবাহিকতায়ই ক্ষমতায় আসবে। কারণ, এ নির্বাচনে দুটি জোট অংশগ্রহণ করেছে, এ দুটি জোটই দীর্ঘদিন ধরে সংঘাতের রাজনীতিতে লিপ্ত রয়েছে। যে নির্বাচন অনুষ্ঠিত হয়েছে, সেখানেও এর পরিসমাপ্তি ঘটেনি; সেই সংঘাতের রাজনীতিই চালু ছিল। সুতরাং আমরা ২০১৯ সালেও সংঘাতের রাজনীতির পথেই পা বাড়াচ্ছি। এই সংঘাত কমানোর কোনো উদ্যোগ কোনো রাজনৈতিক দল নিতে পারেনি, এটা আমাদের জন্য একটা বড় দুর্ভাগ্য। সংঘাতের রাজনীতির ফলাফল মোটেও ভালো হয় না, সুতরাং আমরা ২০১৯ সালেও শঙ্কার মধ্যেই থাকব।মশিউল আলম: আমাদের মনে হয়, এই সংঘাতের রাজনীতিতে লিপ্ত রাজনৈতিক দলগুলোর প্রধান লক্ষ্য যেকোনো উপায়ে ক্ষমতায় যাওয়া এবং একবার ক্ষমতায় যেতে পারলে যেকোনো উপায়েই তা রক্ষা করা। সে কারণে একটি সরকারের মেয়াদ শেষে সুষ্ঠু নির্বাচনের মাধ্যমে শান্তিপূর্ণভাবে ক্ষমতা হস্তান্তরের স্বাভাবিক গণতান্ত্রিক ব্যবস্থা স্বাধীন বাংলাদেশের প্রায় অর্ধশতকের ইতিহাসেও গড়ে উঠল না। আমাদের রাজনীতির এই পরিণতি কেন ও কীভাবে হলো?আকবর আলি খান: বাংলাদেশের রাজনীতির একটা বৈশিষ্ট্য হলো বংশগত রাজনীতি। এ ধরনের রাজনীতি অতীতমুখী হয়, ভবিষ্যতের দিকে তাকায় না। অর্থাৎ যে বংশ যখন রাজত্ব করেছে, তার গরিমাকে পুঁজি করেই তারা চলতে চায়। ভবিষ্যতের দিকে তাদের দৃষ্টি থাকে না। বড় দুই রাজনৈতিক জোটের বাইরেও বংশগত রাজনীতি প্রাধান্য বিস্তার করেছে। এটা একটা বড় কারণ, এ ছাড়া আরও অনেক কারণ আছে। বাংলাদেশে যে দলাদলির রাজনীতি আমরা দেখে আসছি, তা দীর্ঘ সময় ধরে আমাদের ইতিহাসে আছে। শুধু ব্রিটিশ আমলে নয়, তার আগেও দলাদলির রাজনীতি ছিল। আমাদের এখানে গ্রামের যে কাঠামো, সেখানে সামাজিক পুঁজি গড়ে ওঠেনি এবং আমাদের গ্রামগুলো উত্তর ভারতের অন্যান্য অঞ্চলের গ্রামের তুলনায় অনেক বেশি দুর্বল। সুতরাং আমাদের ইতিহাসের মধ্যেও এর উপাদান রয়েছে এবং এর সঙ্গে বর্তমানকালের বংশগত রাজনীতি এই প্রক্রিয়াকে আরও অনেক জটিল করে তুলেছে।মশিউল আলম: এই পরিস্থিতি থেকে বেরিয়ে আসার উপায় কী?আকবর আলি খান: এই পরিস্থিতি বর্ণনা করা যায় একটা ছড়ার সাহায্যে: দেয়ার ওয়াজ আ ইয়াং লেডি অব রাইগা, হু স্মাইলড অ্যাজ শি রোড অন আ টাইগার, দে রিটার্নড ফ্রম দ্য রাইড, উইথ দ্য লেডি ইনসাইড, অ্যান্ড দ্য স্মাইল অন দ্য ফেস অব দ্য টাইগার। এ ছড়ায় বলা হয়েছে, রাইগার এক কুমারী মেয়ে হাসিমুখে বাঘের পিঠে চড়েছিল। কিন্তু বাঘের পিঠে চড়া যত সোজা, নামা তত সোজা নয়। সুতরাং সে আর নামতে পারেনি, বাঘের পিঠেই তার সমাপ্তি ঘটেছে। সুতরাং বংশগত রাজনীতির যে বংশ একবার ক্ষমতায় আসে, তারা কোনোমতেই আর ক্ষমতা হস্তান্তর করতে রাজি হয় না। এর ফলেই আমাদের দেশে গণতান্ত্রিক ব্যবস্থায় বার বার সংকট দেখা দেয়।মশিউল আলম: এটা রাজনীতিক ও রাজনৈতিক দলগুলোর দিক। কিন্তু একটা সমাজে রাজনীতিকদের বাইরেও নানান শক্তি থাকে। মধ্যবিত্ত শ্রেণি, সিভিল সমাজ, বুদ্ধিজীবী মহলসহ নানা সামাজিক শক্তি জনগণের তরফ থেকে গণতান্ত্রিক অধিকারসহ নানা ধরনের দাবি–দাওয়া তোলে, যা রাজনীতিকদের ওপর কোনো না কোনো মাত্রায় চাপ সৃষ্টি করে। সেই চাপের মুখে রাজনৈতিক শক্তিগুলো নিজেদের বদলানোর মাধ্যমে জনসাধারণের কাছে নিজেদের গ্রহণযোগ্যতা বাড়ানোর চেষ্টা করে। কিন্তু আমাদের দেশে মধ্যবিত্ত শ্রেণি বা সিভিল সমাজ রাজনীতির ওপর চাপ সৃষ্টি করতে পারছে না, তাদের কোনো প্রভাব অনুভূত হয় না। এটা কেন হলো?আকবর আলি খান: প্রথমে সিভিল সোসাইটি নিয়ে বলি। বাংলাদেশে পাকিস্তান আমলে সিভিল সোসাইটি অনেকটা শক্তিশালী ছিল। কিন্তু বাংলাদেশ হওয়ার পরে সংঘাতমূলক রাজনীতিতে সিভিল সোসাইটি প্রায় বিলীন হয়ে গেছে। সিভিল সোসাইটিতে কারা আছেন? আইনজীবীরা আছেন, শিক্ষকেরা আছেন, সাংবাদিকেরা, পেশাজীবীরা আছেন। প্রতিটা গোষ্ঠীই দলীয় ভিত্তিতে বিভক্ত হয়ে গেছে। আমরা বিভিন্ন দলকে সমর্থন করতে পারি, কিন্তু কতগুলো বিষয়ে আমরা একমত থাকব—এ রকম দেখা যাচ্ছে না। আইনজীবীদের মধ্যে নয়, সাংবাদিকদের মধ্যে নয়, কোনো পেশাজীবী গোষ্ঠীর মধ্যে নয়, কোথাও এ ধরনের ঐকমত্য দেখা যাচ্ছে না। ফলে বাংলাদেশের সিভিল সোসাইটি খুবই দুর্বল। এখন যাঁরা নির্বাচন নিয়ে কিছু কথা বলেন, তাঁদেরই সিভিল সোসাইটি বলে গালি দেওয়া হয়। আসলে বাংলাদেশে সিভিল সোসাইটি খুব দুর্বল।মশিউল আলম: গণতন্ত্রায়ণে মধ্যবিত্ত শ্রেণিরও কিন্তু ভূমিকা থাকে।আকবর আলি খান: বাংলাদেশের মধ্যবিত্তের ইতিহাস পর্যালোচনা করলে দেখা যাবে, তারা দীর্ঘদিনের ত্যাগ–তিতিক্ষার মাধ্যমে মধ্যবিত্ত হয়নি। হঠাৎ করে অনেকেই মধ্যবিত্ত হয়ে গেছেন। এই মধ্যবিত্তদের অনেকেই রাজনীতিকে ব্যবহার করে দুর্নীতির মাধ্যমে বিরাট অংকের টাকার মালিক হয়ে গেছেন। এ রকম হঠাৎ উঠে আসা মধ্যবিত্ত রাজনীতির ওপরে কোনো গঠনমূলক প্রভাব ফেলে না। এরা ধ্বংসাত্মক প্রভাব ফেলে। আমি বলব না যে পৃথিবীর অন্যান্য দেশের মতো মধ্যবিত্ত বাংলাদেশে একেবারেই নেই; আছে, কিন্তু এ দেশে আরেকটি মধ্যবিত্ত শ্রেণি গড়ে উঠেছে, যে গড়ে উঠেছে কালো টাকার ওপর। যারা কালো টাকার কারণে মধ্যবিত্ত শ্রেণিতে প্রবেশ করেছে, তারা কিন্তু কোনো ভালো প্রভাব রাখতে পারে না। সুতরাং না মধ্যবিত্ত, না সিভিল সমাজ—কেউই এখন বাংলাদেশের সমাজ পরিবর্তনে প্রভাব রাখার অবস্থায় নেই।মশিউল আলম: এ রকম দুর্বল গণতান্ত্রিক পরিবেশে একদিকে ভিন্নমত, বিরুদ্ধমত ইত্যাদির জায়গা সংকুচিত হচ্ছে, কিন্তু অর্থনৈতিক অবস্থার তেমন অবনতি অন্তত গত দুই মেয়াদে ঘটেনি; প্রবৃদ্ধির ধারাবাহিকতা অব্যাহত আছে। কিন্তু গণতন্ত্রহীন বা দুর্বল গণতান্ত্রিক পরিবেশ অব্যাহত থাকলে অর্থনীতির ওপরেও ভবিষ্যতে নেতিবাচক প্রভাব পড়তে পারে কি না?আকবর আলি খান: কিছুদিন আগে সিঙ্গাপুরে এক সেমিনারে গিয়েছিলাম, সেখানে বাংলাদেশের দুর্নীতি সম্পর্কে কথা হচ্ছিল। সিঙ্গাপুর বিশ্ববিদ্যালয়ের অধ্যাপকেরা আমাকে বলেন, তোমরা দুর্নীতি নিয়ে চিন্তিত কেন? দুর্নীতি হলে তো অর্থনীতির উন্নতি ত্বরান্বিত হতে পারে। আমি তাঁদের বলেছিলাম, বড় কথা হচ্ছে, অর্থনৈতিক উন্নয়ন উন্নয়নই বড় কথা নয়, বড় কথা হচ্ছে, কিন্তু সেই উন্নয়নের সুফল কাদের হাতে যাচ্ছে। বাংলাদেশে বর্তমানে যে উন্নয়ন হচ্ছে, এর সুফল মুষ্টিমেয় লোকের হাতে যাচ্ছে, বেশির ভাগ লোক এই উন্নয়নের সুফল পাচ্ছে না। তার চেয়েও বড় কথা হচ্ছে, যারা অর্থ উপার্জন করে, সমাজে তাদের বিশ্বাসযোগ্য পন্থায় অর্থ উপার্জন করার প্রয়োজন রয়েছে। যদি দেখা যায়, বেশির ভাগ লোকের উন্নতি হচ্ছে না, কিছু লোক লুটপাট করে ধনী হয়ে যাচ্ছে, তাহলে কিন্তু সেই অর্থনৈতিক ব্যবস্থা সমাজের অনুমোদন লাভ করে না এবং সমাজে অসন্তোষ সৃষ্টি হয়। বাংলাদেশে কিছু লোক লুটপাট করে ধনী হয়ে যাচ্ছে, এতে বেশির ভাগ লোক ঈর্ষান্বিত। তারা মনে করে যে অত্যন্ত অবৈধভাবে কাজ চলছে। এর ফলে যেসব প্রতিষ্ঠান আছে, সেগুলোর ওপর মানুষের আস্থা কমে যাচ্ছে। যদি প্রতিষ্ঠানের ওপর মানুষের আস্থা না থাকে এবং যদি তাদের মধ্যে তীব্র অসন্তোষ থাকে, তাহলে সে সমাজে যেকোনো ধরনের বৈপ্লবিক পরিবর্তন আসতে পারে। সে জন্য বাংলাদেশে শুধু অর্থনৈতিক উন্নতি করলেই হবে না, আমাদের এমন একটি ব্যবস্থা প্রতিষ্ঠা করতে হবে, যেখানে ধনবৈষম্য লোকজনের কাছে গ্রহণযোগ্য হবে: যারা ধনী হয়েছে, তারা সঠিকভাবে, সরকারকে কর দিয়ে, সমস্ত আইন–কানুন মেনে ধনী হয়েছে। কিন্তু সেটা না করে যদি একজন রাস্তার হকার ঝট করে কোটি কোটি টাকার মালিক হয়ে যায়, তাহলে এটাতে সমাজে অসন্তোষ দেখা দেবে। আর অর্থনৈতিক প্রবৃদ্ধির কথা বললে বলতে হয়, এটা একক কোনো সরকারের আমলে নয়, ৯০ দশক থেকে প্রবৃদ্ধি ক্রমশ বেড়েছে। সব দলেরই ভূমিকা আছে, কোনো দল বলতে পারবে না যে শুধু আমাদের জন্যই প্রবৃদ্ধি হয়েছে।মশিউল আলম: এই ধারাবাহিক অর্থনৈতিক প্রবৃদ্ধির কারণ কী? অনেকে বলেন, এটা মিরাকল।আকবর আলি খান: একটা কারণ হলো, আমাদের দেশের প্রায় কোটিখানেক মানুষ বিদেশে কাজ করছেন। ফলে প্রচুর পরিমাণ অর্থ দেশে প্রবেশ করছে, এটা আমাদের অর্থনীতিতে প্রাণসঞ্চার করেছে। দ্বিতীয়ত বাংলাদেশ কৃষি খাতে অসাধারণ সাফল্য অর্জন করেছে। ১৯৭১ সালে যেখানে ১ কোটি টন খাদ্যশস্য উৎপাদিত হতো, সেখানে এখন প্রায় ৪ কোটি টন খাদ্যশস্য উৎপাদিত হচ্ছে। অর্থাৎ প্রায় ৪ গুণ উৎপাদন বেড়েছে। আর পোশাকশিল্প খাতে প্রায় ৫০ লাখ নারী নিয়োজিত হয়েছেন, তাঁরা যে কাজ করছেন, তার ফলে দেশের অর্থনৈতিক অগ্রগতি অনেক বেড়ে গেছে। এভাবে আমরা আমাদের অদক্ষ ও আধা দক্ষ শ্রমশক্তি থেকে সুফল পেয়েছি। এই সুফলের ফলেই আমাদের অর্থনৈতিক অগ্রগতি চলছে। কিন্তু মধ্যপ্রাচ্যে যদি হঠাৎ কোনো বড় ধরনের পরিবর্তন হয় এবং বিপুলসংখ্যক প্রবাসী শ্রমিক দেশে আসে, তাহলে কিন্তু এই প্রবৃদ্ধি আর থাকবে না। অথবা আমরা যদি কোনো কারণে পোশাকশিল্পের বাজার হারাই, তাহলেও আমাদের অর্থনীতির ওপর বিরাট নেতিবাচক প্রভাব পড়তে পারে। কৃষি খাতে অগ্রগতির একটা সীমা আছে, সেটাও আস্তে আস্তে কমে আসার সম্ভাবনা আছে। সুতরাং আমাদের নতুন নতুন রপ্তানি খাত চিহ্নিত করতে হবে, উৎপাদন বাড়াতে হবে। আমাদের মানবসম্পদ উন্নয়নের কাজ ভালোভাবে পরিচালনা করতে হবে। এখন আমরা বলি যে আমাদের দেশের শিক্ষার হার অনেক বেশি, প্রাথমিক বিদ্যালয়ে শতভাগ ছেলে পড়ছে, অন্যান্য দেশে এই হার অনেক কম। কিন্তু আসলে এগুলো শুধু সংখ্যার মারপ্যাঁচ, গুণগত মানের দিক থেকে বাংলাদেশের শিক্ষাব্যবস্থা ক্রমশ নিচের দিকে নেমে আসছে। এটা যদি রোধ করা না যায়, তাহলে আমাদের এসব অর্থহীন হয়ে যাবে। আমাদের স্বাস্থ্য খাতেও বিনিয়োগ বাড়ানো প্রয়োজন। অর্থনৈতিক উন্নয়নের ক্ষেত্রে আমরা যেভাবে এগোচ্ছি, সেভাবে এগোতে চাইলে মানবসম্পদ উন্নয়নের জন্য আমাদের আরও অনেক কিছু করতে হবে। বাংলাদেশে এখন যে অর্থনৈতিক উন্নতি হচ্ছে, তা পুঁজিনির্ভর নয়, মানবসম্পদ–নির্ভর। মানবসম্পদ–নির্ভর উন্নয়নকে ত্বরান্বিত করতে হলে মানবসম্পদকে সুষ্ঠুভাবে গড়ে তোলার জন্য আরও উদ্যোগ নিতে হবে।মশিউল আলম: সারা পৃথিবীতে প্রযুক্তিগত অগ্রগতির ফলে উৎপাদনক্ষেত্রে স্বয়ংক্রিয় যন্ত্রের ব্যবহার বাড়ছে, লোকবলের প্রয়োজনীয়তা কমে আসছে। এটা বাংলাদেশেও শুরু হয়েছে। কিন্তু বাংলাদেশ অত্যন্ত জনবহুল দেশ, এখানে কর্মসংস্থানের বিরাট সংকট আছে। উৎপাদনক্ষেত্রে অটোমেশন বা স্বয়ংক্রিয় প্রযুক্তির প্রসারের ফলে বেকারত্ব বেড়ে যেতে পারে। এই সমস্যা আমরা কীভাবে মোকাবিলা করব?আকবর আলি খান: এটা বাংলাদেশের জন্য বিরাট এক সমস্যা হবে। যেমন আমাদের পোশাকশিল্প চলে অদক্ষ ও আধা–দক্ষ শ্রমিক দিয়ে। পোশাক খাতে এই শ্রমশক্তির ব্যাপক চাহিদা এতকাল ছিল, তাই এত মানুষের কর্মসংস্থান হয়েছে। এখন যদি কম্পিউটারের মাধ্যমে পোশাকশিল্প নিয়ন্ত্রণ করা যায়, তাহলে ব্যয় অনেক কমে যাবে। এখন আন্তর্জাতিক বাজারে সুদের হার অনেক কম, অতি সহজে বিপুল পরিমাণ অর্থ সংগ্রহ করা সম্ভব। এভাবে অর্থ সংগ্রহ করে যদি আমেরিকানরা নিজেরাই পোশাকশিল্পে বিনিয়োগ করে, তাহলে তারা সস্তায় বাংলাদেশের চেয়ে ভালো পোশাক তৈরি করতে পারবে। ফলে আমরা তৈরি পোশাকের বাজার হারাব। সুতরাং এই মুহূর্তে আমরা যেভাবে চালাচ্ছি, আগামী দশ বছর পরে আর এভাবে চালাতে পারব না। সে জন্যই আমি বলছিলাম যে আমাদের শিক্ষাব্যবস্থার পুনর্গঠন করতে হবে। শুধু অদক্ষ ও আধা–দক্ষ শ্রমশক্তির ওপর নির্ভর করে আমরা আর বেশিদূর এগোতে পারব না। দক্ষ শ্রমশক্তি গড়ে তুলতে হবে। আধুনিক প্রযুক্তির ক্ষেত্রে দক্ষতা অর্জন করতে হবে, সে জন্য উচ্চশিক্ষার ক্ষেত্রে বিরাট পরিবর্তনের প্রয়োজন রয়েছে। এখন বাংলাদেশের বেশির ভাগ বিশ্ববিদ্যালয় থেকে শুধু সনদ দেওয়া হয়, শিক্ষা দেওয়া হয় না। আমাদেরকে সনদের বদলে শিক্ষা দেওয়ার ব্যবস্থা করতে হবে।মশিউল আলম: এ মাসেই নতুনভাবে নির্বাচিত সরকার দায়িত্ব গ্রহণ করবে। সামনের দিনগুলোতে নতুন সরকারের জন্য এবং দেশের জনগণের জন্য আপনি কী ধরনের চ্যালেঞ্জ দেখেন?আকবর আলি খান: পঞ্চদশ শতকের কবি চণ্ডীদাস লিখে গেছেন, ‘গড়ন ভাঙিতে, সখি, আছে কত খল, গড়িয়া ভাঙিতে পারে সে বড় বিরল।’ অর্থাৎ গড়ে তোলা একটা কাঠামোকে ভাঙা খুব সোজা, কিন্তু সেটা নতুন করে গড়া অত্যন্ত কঠিন কাজ। বাংলাদেশে গণতান্ত্রিক ব্যবস্থা একটা বিরাট বিপর্যয়ের সম্মুখীন হয়েছে। গণতন্ত্রের গড়ন বা কাঠামো প্রায় ভেঙে গেছে। কাঠামো নতুন করে গড়া অত্যন্ত কঠিন কাজ। এই কাজ যদি সঠিকভাবে করা না হয়, তাহলে আগামী দশকগুলোতে আমাদেরকে এর দায় বহন করতে হবে। গণতন্ত্রের কাঠামো নতুন করে গড়ার জন্য আমাদের অনেক কিছু করতে হবে, যেমন আইনের শাসন—এটা প্রতিষ্ঠা করার জন্য অনেক বড় বড় সংস্কারের প্রয়োজন রয়েছে। বাংলাদেশের বিচারব্যবস্থা সম্পর্কে বঙ্গবন্ধু শেখ মুজিবুর রহমান যা বলে গেছেন, আজও তা সমভাবে প্রযোজ্য। বঙ্গবন্ধু তাঁর অসমাপ্ত আত্মজীবনীতে লিখেছেন, ‘আমাদের দেশে যে আইন, সেখানে সত্য মামলায়ও মিথ্যা সাক্ষ্য না দিলে শাস্তি দেওয়া যায় না। মিথ্যা দিয়ে শুরু হয় আর মিথ্যা দিয়ে শেষ করতে হয়। যে দেশে বিচার ও ইনসাফ মিথ্যার ওপর নির্ভরশীল, সে দেশের মানুষ সত্যিকারের ইনসাফ পেতে পারে কি না, সন্দেহ।’ এই হলো বাংলাদেশের বিচারব্যবস্থা সম্পর্কে বঙ্গবন্ধুর মূল্যায়ন। তিনি প্রায় ৫০ বছর আগে এই কথাগুলো লিখেছিলেন, তারপর থেকে বিচারব্যবস্থার কোনো উল্লেখযোগ্য সংস্কারও হয়নি, কোনো উন্নতিও হয়নি। আমাদের বিচারব্যবস্থায় নতুন করে আইন–কানুন করতে হবে, নতুন করে কার্যপদ্ধতি নির্ধারণ করতে হবে। সেগুলো করা জন্য বিরাট পরিবর্তনের প্রয়োজন রয়েছে।মশিউল আলম: আর প্রশাসনিক ব্যবস্থা?আকবর আলি খান: বাংলাদেশের প্রশাসন ব্যবস্থা অত্যন্ত দুর্বল হয়ে গেছে। আমি বলি, এই ব্যবস্থা গ্রেশাম বিধির ব্যামোতে আক্রান্ত। অর্থাৎ এখানে ভালো লোকদের দুষ্ট লোকেরা তাড়িয়ে বেড়াচ্ছে। এই ব্যবস্থাকে ঢেলে সাজাতে হলে আমলাতন্ত্রের সামগ্রিক পুনর্গঠনের প্রয়োজন হবে। তেমনই পুলিশ ব্যবস্থা ঢেলে সাজানো প্রয়োজন। এই ধরনের বড় বড় সংস্কার খুব অল্প সময়ে করা যায় না। সংস্কার করার জন্য অত্যন্ত দৃঢ় রাজনৈতিক নেতৃত্ব প্রয়োজন। আগামী দিনের সরকার যদি আমলাতন্ত্র, বিচারব্যবস্থা, পুলিশ ব্যবস্থার ক্ষেত্রে বড় ধরনের সংস্কার করতে না পারে, তাহলে দেশের ভবিষ্যৎ বুনিয়াদ গড়ে তোলা সম্ভব হবে না। এর সঙ্গে সঙ্গে মানবসম্পদ উন্নয়নের জন্য সুদৃঢ় নীতির ওপর ভিত্তি করে সরকারকে এগিয়ে যেতে হবে। মানবসম্পদ উন্নয়ন ত্বরান্বিত করা না হলে আমরা অর্থনৈতিক উন্নতি ধরে রাখতে পারব না। আমাদের মনে রাখতে হবে, শুধু অর্থনৈতিক উন্নতির জন্যই বাংলাদেশ প্রতিষ্ঠা করা হয়নি; বাংলাদেশের স্বাধীনতা সংগ্রামের মূল ভিত্তি ছিল একটি গণতান্ত্রিক রাষ্ট্র প্রতিষ্ঠার আকাঙ্ক্ষা। বাংলাদেশে যদি গণতান্ত্রিক ব্যবস্থা প্রতিষ্ঠা না পায়, তাহলে শুধু অর্থনৈতিক উন্নতিতে জনগণের স্বাধীনতার আকাঙ্ক্ষা মেটানো সম্ভব হবে না। সুতরাং বাংলাদেশে গণতান্ত্রিক ব্যবস্থাকে অবশ্যই সুদৃঢ় ভিত্তির ওপর দাঁড় করাতে হবে। এটাও হবে আগামী সরকারের জন্য একটা বড় চ্যালেঞ্জ।মশিউল আলম: আপনি যে বড় বড় সংস্কারের প্রয়োজনীয়তার কথা বললেন, সেগুলো করার দায়িত্ব রাজনীতিকদের। কিন্তু বাংলাদেশের রাজনীতি জনমুখিতা হারাতে হারাতে একটা হতাশাব্যঞ্জক অবস্থায় পৌঁছেছে। রাজনীতি ঠিক না হলে তো কোনো সংস্কারই হবে না। রাজনীতির এই দুর্দশা কাটানোর উপায় কী?আকবর আলি খান: সমস্যাগুলো দুইভাবে দেখা যেতে পারে: একটা স্বল্পকালীন দৃষ্টিকোণ থেকে, আরেকটা দীর্ঘকালীন দৃষ্টিকোণ থেকে। বাংলাদেশে বর্তমানে যে অবস্থা, তাতে স্বল্পকালীন দৃষ্টিকোণ থেকে কোনো সমাধান দেখা যায় না। তবে দীর্ঘ মেয়াদে এগুলোর সমাধান সম্ভব বলে আমার বিশ্বাস। সুতরাং আমরা যদি বলতে চাই, আগামী দুই বা পাঁচ বছরের মধ্যে বিরাট পরিবর্তন হবে, তাহলে সেটা আশা করাটা ঠিক হবে না। কিন্তু আমরা যদি ১৫–২০ বছরের কথা ভাবি, তাহলে পরিবর্তন আসবে, কারণ পরিবর্তন–বিরোধীরা যতই শক্তিশালী হোক, দেশের মানুষ বুঝতে পারবে, কী করে সামনে এগিয়ে যেতে হবে। আস্তে আস্তে রাজনৈতিক দলগুলোর মধ্যেও পরিবর্তন আসবে বলে আমার বিশ্বাস। রাজনৈতিক দল, জনসাধারণ, সিভিল সমাজ—সবাই মিলে আমরা হয়তো সামনের দিকে এগিয়ে যাব, এটাই আমার বিশ্বাস।মশিউল আলম: আপনাকে অনেক ধন্যবাদ।আকবর আলি খান: আপনাকেও ধন্যবাদ।\n', '7': '\nটেন্ডুলকারের গুরু আচরেকার আর নেই\n -> \n৮৭ বছর বয়সে আজ মৃত্যুবরণ করেছেন শচীনের কোচ রামাকান্ত আর্চাকার।\nশচীন টেন্ডুলকারের গুরু রমাকান্ত আচরেকার আর নেই। আজ বুধবার মুম্বাইয়ে ৮৭ বছর বয়সে তিনি মৃত্যুবরণ করেছেন। তাঁর হাতেই ক্রিকেটের হাতেখড়ি হয়েছিল টেন্ডুলকারের। নিজেকে কিংবদন্তির কাতারে নিয়ে গিয়েও গুরুকে সব সময়ই মাথায় তুলে রেখেছিলেন তিনি। আচরেকারের আশীর্বাদধন্য হয়েই ২৪ বছর ধরে ক্রিকেট দুনিয়াকে শাসন করেছেন সর্বকালের অন্যতম সেরা এই ক্রিকেট তারকা।\xa0\nবিস্তারিত আসছে...\n', '8': '\nসুবর্ণচরে নারী নির্যাতনের ঘটনায় অপরাধীরা পার পাবে না: কাদের\n -> \nনির্বাচনের পরপর নোয়াখালীর সুবর্ণচরে এক নারীকে নির্যাতনের ঘটনায় অপরাধী যারাই হোক, কেউ পার পাবে না বলে হুঁশিয়ারি করেছেন আওয়ামী লীগের সাধারণ সম্পাদক ও সেতুমন্ত্রী ওবায়দুল কাদের। ভারতের বিদায়ী হাইকমিশনার হর্ষ বর্ধন শ্রিংলা আজ বুধবার বিকেলে সচিবালয়ে ওবায়দুল কাদেরের\xa0সঙ্গে সাক্ষাত করতে যান। সাক্ষাত শেষে ওবায়দুল কাদের সাংবাদিকদের এ কথা বলেন।\nসড়ক পরিবহন ও সেতুমন্ত্রী ওবায়দুল কাদের বলেন, এ বিষয়ে ইতিমধ্যে পুলিশের আইজির সঙ্গে কথা হয়েছে। একজন ডিআইজি সেখানে গেছেন। প্রশাসন এ ব্যাপারে তৎপর, সরকারও কঠোর অবস্থানে আছে। অপরাধী যেই হোক তাকে শাস্তি পেতেই হবে।\nবিএনপি ও ঐক্যফ্রন্টের নবনির্বাচিত সাতজন সাংসদ শপথ নাও নিতে পারেন বলে গণমাধ্যমে যেসব খবর এসেছে- এ বিষয়ে প্রশ্নের জবাবে ওবায়দুল কাদের বলেন, তাঁদের বিষয়টি পুনর্বিবেচনা করা উচিত। জনগণের রায়কে তাঁরা সম্মান করবেন এটাই আশা করি।\nনতুন মন্ত্রিসভা গঠনের বিষয়ে আ. লীগ সাধারণ সম্পাদক বলেন, ‘এটা প্রধানমন্ত্রীর এখতিয়ার। তবে ১০ জানুয়ারির মধ্যেই নতুন মন্ত্রিসভা গঠন করা হবে।’\nআরও পড়ুন:\nনোয়াখালীতে গণধর্ষণের ঘটনায় আরেকজন গ্রেপ্তার\n', '9': '\nসাড়ে ৬ হাজার মুক্তিযোদ্ধার ভাতা লোপাট\n -> \nবরিশালে ৬ হাজার ৪৫৬ জন মুক্তিযোদ্ধার সম্মানী ভাতার প্রায় চার কোটি টাকা লোপাটের অভিযোগ পাওয়া গেছে। মুক্তিযুদ্ধবিষয়ক মন্ত্রণালয় বলছে, মুক্তিযোদ্ধাদের ভাতা বাবদ এই টাকা মন্ত্রণালয় থেকে ছাড় করেছে তারা। কিন্তু মুক্তিযোদ্ধারা বলছেন, তাঁদের হাতে এই টাকা আসেনি।\nখোঁজ নিয়ে জানা গেছে, গরমিলটা শুরু হয়েছে বরিশালের জেলা প্রশাসকের কার্যালয় থেকে। কিন্তু জেলা প্রশাসন বলছে, ২০১৪-১৫ অর্থবছরে মন্ত্রণালয় থেকে মুক্তিযোদ্ধাদের সম্মানী ভাতা বাবদ প্রায় চার কোটি টাকা কম দেওয়া হয়েছে। ইতিমধ্যে বরিশালে চারজন জেলা প্রশাসক বদলি হয়েছেন। কিন্তু আজও এ সমস্যার সমাধান হয়নি। ভাতাও বুঝে পাননি মুক্তিযোদ্ধারা।\nমুক্তিযোদ্ধা রফিকুল ইসলাম অভিযোগ করেন, ‘আমার মনে হয়, পুরো টাকাটা লোপাট হয়ে গেছে। বরিশাল জেলা প্রশাসনের তৎকালীন কর্মকর্তারা টাকাটা মেরে দিয়েছেন।’\nপুরো বিষয়টি জানতে বরিশালে যুদ্ধাহত মুক্তিযোদ্ধার সন্তান শেখ রিয়াদ মুহাম্মদ নূর গত দুই বছরে কয়েক দফা তথ্য অধিকার আইনে মুক্তিযুদ্ধবিষয়ক মন্ত্রণালয়ে আবেদন করেন। কিন্তু মন্ত্রণালয় বরিশাল জেলা প্রশাসনের সঙ্গে যোগাযোগ করতে বলে। সমাধান না পেয়ে শেখ রিয়াদ তথ্য কমিশনে অভিযোগ করেন। এর পরিপ্রেক্ষিতে গত ২৮ আগস্ট ও ১০ অক্টোবর কমিশনে শুনানি হয়। কমিশন মন্ত্রণালয়কে সম্মানী ভাতা দিতে ব্যবস্থা নিতে বলে। গত ২৪ অক্টোবর মুক্তিযুদ্ধবিষয়ক মন্ত্রণালয় থেকে জানানো হয়, তাদের তদন্তে বেরিয়ে এসেছে, মুক্তিযোদ্ধারা সম্মানী ভাতা থেকে বঞ্চিত হয়েছেন। তাঁরা ভাতা পাননি। মন্ত্রণালয় এ বিষয়ে ব্যাখ্যা দিতে জেলা প্রশাসনকে নির্দেশ দেয়।\nজানতে চাইলে বরিশালের বর্তমান জেলা প্রশাসক এস এম অজিয়র রহমান প্রথম আলোকে বলেন, ‘আমি নতুন এসেছি। বিষয়টি জানা নেই। তবে যেহেতু মুক্তিযোদ্ধাদের বিষয়, আমি অবশ্যই খোঁজ নেব।’\nবরিশালের সাবেক জেলা প্রশাসক হাবিবুর রহমান বলেন, ‘পুরো বিষয়টি বিভ্রান্তিকর। আমি থাকাকালীন অনেক চেষ্টা করেছি বিষয়টি সমাধান করতে। আর্থিক বিষয় এমনিতেই স্পর্শকাতর। কিন্তু তাঁরা ভাতা পাননি, এটা ঠিক। ২০১৫ সালে জেলা প্রশাসক ছিলেন শহিদুল আলম। তিনি অন্যত্র বদলি হয়ে গেছেন অনেক আগেই। তাই তাঁর এখন দায় নেই।’\nসম্মানী ভাতা পাননি, এমন কয়েকজন মুক্তিযোদ্ধা প্রথম আলোর কাছে অভিযোগ করেন, ২০১৪ সালের জুন থেকে ২০১৫ সালের মার্চ পর্যন্ত বরিশাল জেলার মোট ভাতাভোগী ছিলেন ৬ হাজার ২৩২ জন। ২০১৫ সালের এপ্রিলে আরও ২২৪ জন যুক্ত হয়ে মোট সংখ্যা দাঁড়ায় ৬ হাজার ৪৫৬। ওই সময় মুক্তিযোদ্ধারা প্রতি মাসে পাঁচ হাজার টাকা করে ভাতা পেতেন। ২০১৫ সালের জানুয়ারি থেকে মার্চের জন্য প্রত্যেক মুক্তিযোদ্ধার নামে ব্যাংক হিসাবে ১৫ হাজার টাকা করে জমা হওয়ার কথা। কিন্তু জমা হয় ১০ হাজার টাকা করে। আর এপ্রিল থেকে জুন পর্যন্ত জমা হয় ১৫ হাজার টাকা করে। তাহলে তাঁদের এক মাসের (মার্চ) ভাতা কোথায় গেল, সেই প্রশ্নই তুলেছেন মুক্তিযোদ্ধারা।\nধীরেন চন্দ্র বিশ্বাস, এনায়েতুর রহমান, আমীর আলী, আনোয়ার হোসেনসহ অন্তত ৫০ জন মুক্তিযোদ্ধা অভিযোগ করেন, গত তিন বছরে তাঁরা এ ভাতা পেতে অনেক দৌড়ঝাঁপ করেছেন। এখনো তাঁরা আশা ছাড়েননি। তাঁদের মতো অসহায় মুক্তিযোদ্ধাদের কাছে পাঁচ হাজার অনেক টাকা। এই টাকায় এক মাস তাঁদের সংসার চলে যায়। তাঁদের প্রশ্ন, মুক্তিযুদ্ধবিষয়ক মন্ত্রণালয় যদি তাঁদের জন্য ভাতা বরাদ্দ দিয়ে থাকে, তাহলে টাকাটা গেল কোথায়?\nএ বিষয়ে মুক্তিযুদ্ধবিষয়ক মন্ত্রী আ ক ম মোজাম্মেল হক প্রথম আলোকে বলেন, ‘আমার কাছে এমন অভিযোগ এসেছে। অভিযোগটি গুরুতর। মুক্তিযোদ্ধাদের জন্য বরাদ্দ টাকা কেন তাঁদের পরিশোধ করা হয়নি, তা আমি জেলা প্রশাসকের কাছে জানতে চেয়েছি। মন্ত্রণালয় এ টাকা বরাদ্দ দিলে অবশ্যই তাঁদের পাওয়ার কথা। কোথায় গলদ হয়েছে, আমরা খতিয়ে দেখছি।’\n', '10': '\nনির্বাচনে অনিয়মের অভিযোগ খতিয়ে দেখার আহ্বান ইইউর\n -> \nবাংলাদেশে সদ্য সমাপ্ত নির্বাচনে ওঠা অনিয়মের অভিযোগ যথাযথভাবে খতিয়ে দেখার আহ্বান জানিয়েছে ইউরোপীয় ইউনিয়ন (ইইউ)। সংস্থাটির মুখপাত্র গতকাল মঙ্গলবার এক বিবৃতিতে এ আহ্বান জানিয়েছেন।\nইইউর মুখপাত্রের বিবৃতিতে বলা হয়, ২০১৮ সালের ৩০ ডিসেম্বর বাংলাদেশে সংসদ নির্বাচন অনুষ্ঠিত হয়েছে। বাংলাদেশ নির্বাচন কমিশন প্রাথমিক ফলাফল জানিয়েছে।\nবিবৃতিতে জানানো হয়, গত ১০ বছরের মধ্যে প্রথমবারের মতো নির্বাচনে ভোটারদের উপস্থিতি ও বিরোধীদের অংশগ্রহণ গণতন্ত্রের প্রতি বাংলাদেশের মানুষের আকুল আকাঙ্ক্ষারই প্রতিফলন। নির্বাচনের দিন সহিংসতার ঘটনা ঘটেছে। নির্বাচনী প্রক্রিয়ায় লেভেল প্লেয়িং ফিল্ড নিশ্চিত করার ক্ষেত্রে উল্লেখ করার মতো বাধা থেকেই যায়, যা নির্বাচনী প্রচার ও ভোটকে কলঙ্কিত করেছে। এখন সংশ্লিষ্ট কর্তৃপক্ষকে এসব অনিয়মের অভিযোগ যথাযথভাবে খতিয়ে দেখা এবং পূর্ণ স্বচ্ছতার সঙ্গে কাজটি করা নিশ্চিত করতে হবে।\nবিবৃতিতে বলা হয়, ‘ইইউর প্রত্যাশা বাংলাদেশ গণতন্ত্র, মানবাধিকার ও মৌলিক স্বাধীনতার প্রতি সম্মান দেখিয়ে সামনে এগিয়ে যাবে। এই পরিপ্রেক্ষিতে বাংলাদেশের জনগণের স্বার্থে আমরা আমাদের সমর্থন অব্যাহত রাখব।’\n', '11': '\nসব পক্ষের দায়িত্বশীলতা প্রত্যাশিত\nনির্বাচন-পরবর্তী সহিংসতা\n -> \nনোয়াখালীর সুবর্ণচরে ৩৫ বছর বয়সী এক নারী অভিযোগ করেছেন, রোববারের নির্বাচনে তিনি বিএনপির প্রতীক ধানের শীষে ভোট দিয়েছেন বলে প্রতিপক্ষ আওয়ামী লীগের ১০-১২ জন কর্মী-সমর্থক তাঁকে ধর্ষণ করেছেন। এ ধরনের গুরুতর অপরাধের অভিযোগ অত্যন্ত উদ্বেগজনক; কেননা ভোট গ্রহণ সম্পন্ন হওয়ার পরে এমন প্রতিহিংসামূলক প্রবণতা সমাজে স্বাভাবিক শান্তিশৃঙ্খলার জন্য অত্যন্ত ক্ষতিকর। এভাবে শত্রুতা রাজনৈতিক ক্ষেত্র পেরিয়ে ব্যক্তিগত, পারিবারিক ও সামাজিক ক্ষেত্র পর্যন্ত সম্প্রসারিত হয়। নির্বাচনী প্রতিদ্বন্দ্বিতার জের স্বাভাবিক সামাজিক সম্পর্কের জন্য যেন ক্ষতিকর হয়ে না ওঠে, সরকারের সে দিকে দৃষ্টি দেওয়া উচিত।\nনির্বাচনের দিন দেশের বিভিন্ন স্থানে সহিংসতায় ১৭-১৮ জন মানুষ নিহত হয়েছেন। দৃশ্যত রাজনৈতিক এসব সহিংসতার সবচেয়ে ক্ষতিকর দিক হলো, নিহত প্রত্যেক ব্যক্তির স্বজনেরা হত্যাকারীদের প্রতি ঘৃণা-প্রতিহিংসা পোষণ করবেন। নির্বাচনের পরের দিনও কিছু এলাকা থেকে এমন সব সহিংসতার খবর এসেছে, যেগুলো সামাজিক শান্তিশৃঙ্খলার জন্য বড় ক্ষতির কারণ হতে পারে। যেমন গাজীপুরে একটি বাড়ি ও একটি পোলট্রি ফার্মে আগুন ধরিয়ে দেওয়া, চাঁপাইনবাবগঞ্জে দুটি বাড়িতে ভাঙচুর চালানো। ফরিদপুরে এক স্বতন্ত্র প্রার্থীর কর্মী-সমর্থকেরা আওয়ামী লীগের সমর্থকদের ২০টি বাড়ি ভাঙচুর করেছে বলে অভিযোগ এসেছে। এসব সহিংসতা যতটা না রাজনৈতিক, তার চেয়ে বেশি গোষ্ঠীগত।\nআওয়ামী লীগের সাধারণ সম্পাদক ওবায়দুল কাদের তাঁর দলের নেতা-কর্মীদের প্রতি শান্তিশৃঙ্খলা বজায় রাখার স্বার্থে সংযমী আচরণ করার আহ্বান জানিয়ে যথার্থ দায়িত্বশীলতার পরিচয় দিয়েছেন। বিএনপির নেতৃত্বেরও উচিত তঁাদের নেতা-কর্মীদের প্রতি একই ধরনের আহ্বান জানানো। রাজনৈতিক দলগুলোর বিভিন্ন গ্রুপের মধ্যকার কোন্দল মেটানো ও সহিংসতা রোধ করা প্রধানত তাদেরই দায়িত্ব। তবে সহিংসতা ঘটার পর তার আইনানুগ প্রতিকারের উদ্যোগ নিতে হবে আইন প্রয়োগকারী সংস্থাকে। প্রতিটি সহিংসতার ঘটনাই ফৌজদারি অপরাধ; আইন প্রয়োগকারী সংস্থাকে মনে রাখতে হবে, রাজনৈতিক কারণে কোনো ফৌজদারি অপরাধের ক্ষেত্রে আইন এড়িয়ে যাওয়ার কোনো সুযোগ নেই। অপরাধীদের গ্রেপ্তার করতে হবে, তাদের বিচার করার জন্য যথাযথ আইনানুগ পদক্ষেপ নিতে হবে। সাধারণত ক্ষমতাসীন রাজনৈতিক দলের অভ্যন্তরীণ সহিংসতার ক্ষেত্রে আইন প্রয়োগে গড়িমসি লক্ষ করা যায়; এটা গ্রহণযোগ্য নয়, কারণ এভাবে সমাজের স্বাভাবিক শান্তিশৃঙ্খলা ও নিরাপত্তা ক্ষতিগ্রস্ত হয়।\nনোয়াখালীর সুবর্ণচরে ধর্ষণের ঘটনায় এক ব্যক্তিকে গ্রেপ্তার করা হয়েছে বলে খবর পাওয়া গেছে, কিন্তু ধর্ষণের অভিযোগ করা হয়েছে ১০-১২ ব্যক্তির বিরুদ্ধে। অবিলম্বে অন্য আসামিদেরও গ্রেপ্তার করা প্রয়োজন। অপরাধ সংঘটিত হওয়ার সঙ্গে সঙ্গে আইনশৃঙ্খলা রক্ষাকারী বাহিনী যদি অপরাধীদের গ্রেপ্তার করতে তৎপর হয়, তাহলে সমাজে তার ইতিবাচক প্রভাব পড়ে। বাংলাদেশে বিচারহীনতার সংস্কৃতি বলে একটা কথা বেশ চালু রয়েছে; প্রভাবশালী অপরাধীদের ক্ষেত্রে আইন প্রয়োগে অবহেলার অভিযোগ অনেক। বিশেষত ক্ষমতাসীন রাজনৈতিক দলের নেতা-কর্মীদের ‘সাত খুন মাফ’ বেশ প্রচলিত ধারণা। এই অবস্থা থেকে বেরিয়ে আসা একান্ত প্রয়োজন। সে জন্য ক্ষমতাসীন দল ও সরকারের পক্ষ থেকে আইন প্রয়োগকারী সংস্থাগুলোর প্রতি এমন নির্দেশনা থাকা প্রয়োজন যে রাজনৈতিক প্রভাবের কারণে যেন কেউই অপরাধ করে আইনের আওতার বাইরে থাকতে না পারে।\nসামাজিক শান্তিশৃঙ্খলা বজায় রাখার জন্য আইনের যথার্থ প্রয়োগের প্রয়োজনীয়তার কথা বলাই বাহুল্য। তবে তা আইনশৃঙ্খলা রক্ষাকারী বাহিনী বা আইন প্রয়োগকারী সংস্থার একার পক্ষে সম্ভব নয়। বিশেষত রাজনৈতিক সহিংসতা এড়ানোর ক্ষেত্রে রাজনৈতিক দলগুলোর ভূমিকা বিশেষভাবে গুরুত্বপূর্ণ। বিশেষত ক্ষমতাসীন দলের। নির্বাচন-পরবর্তী সহিংসতা কোনোভাবেই যাতে ঘটতে না পারে, তা নিশ্চিত করতে হবে। সারা দেশে শান্তিশৃঙ্খলার পরিবেশ স্বাভাবিক থাকুক।\xa0\n', '12': '\nহলোগ্রাফি এবং পদার্থবিজ্ঞানের মেসি\n -> \nআজকে যে বিষয়টা দিয়ে আলোচনা শুরু করতে চাই, সেই ধারণাটার জন্ম স্ট্রিং তত্ত্ব থেকে। কিন্তু মজার ব্যাপার হলো, এর গ্রহণযোগ্যতা এখন আর স্ট্রিং তত্ত্ব সঠিক কি না, তার ওপর নির্ভর করে না। এটি এখন সমগ্র পদার্থবিদ্যার সম্পদ। বিষয়টি হচ্ছে ‘হলোগ্রাফিক দ্বৈতবাদ’ নামে একটা কনজেকচার (conjecture), যা AdS/CFT correspondence নামে বেশি পরিচিত। স্বাভাবিকভাবেই এর প্রবক্তা হুয়ান মালদাছেনা (Juan Maldacena) এখনকার পদার্থবিজ্ঞানের সবচেয়ে উজ্জ্বল নক্ষত্র। হুয়ান মালদাছেনা আর্জেন্টিনার লোক। কাজ করেন প্রিন্সটন ইউনিভার্সিটির সঙ্গে সংযুক্ত গবেষণা প্রতিষ্ঠান ইনস্টিটিউট ফর অ্যাডভান্সড স্টাডি, সংক্ষেপে IAS-এ। তাত্ত্বিক পদার্থবিদ্যা নিয়ে গবেষণা করার জন্য এর থেকে ভালো কোনো জায়গা এই গ্রহে নেই। এখানেই কাজ করতেন আইনস্টাইন। আমার এক গুয়াতেমালান পদার্থবিদ বন্ধু তাঁর স্থপতি বাবাকে মালদাছেনার পরিচিতি দিতে গিয়ে বলেছিল, ‘ও হচ্ছে পদার্থবিজ্ঞানের মেসি’। অপেক্ষাকৃত তরুণদের ভেতর মালদাছেনার থেকে বড় পদার্থবিদ আছে বলে আমি ব্যক্তিগতভাবে মনে করি না। তাই এখনকার পদার্থবিজ্ঞানে মালদাছেনার গুরুত্ব বোঝাতে এর থেকে যথার্থ বিবৃতি আর হয় না। আজকে হুয়ান মালদাছেনার এই হলোগ্রাফিক দ্বৈতবাদ নিয়ে আলোচনা করব।\nএই ধারাবাহিক লেখায় আমরা স্ট্রিং তত্ত্বের নানা দিক নিয়ে আলোচনা করেছি। আমাদের আলোচনার একটা মূল বক্তব্য ছিল এই তত্ত্ব বিভিন্ন ধারণা ও বিষয়কে একীভূত করে। মজার ব্যাপার হলো, একীভূতকরণ ছাড়াও স্ট্রিং তত্ত্বের কাছ থেকে একেবারে নতুন কিছু ব্যাপার আমরা পাই। এর একটি হলো গণিতের কাছে পদার্থবিদ্যার ঋণ শোধ। ব্যাখ্যা করি, গত কয়েক শ বছরের গণিত ও পদার্থবিদ্যার সম্পর্ক পর্যালোচনা করলে দেখা যায়, পদার্থবিদ্যা গণিত থেকে কেবল নিয়েই গেছে, বিনিময়ে গণিতে বেশি কিছু যোগ করতে পারেনি। সম্পর্কটা অনেকটাই একমুখী। কিন্তু এই ব্যাপারটা এখন আর সত্যি নয়। স্ট্রিং তত্ত্ব গণিত গবেষণার ক্ষেত্রেও নতুন ধারণা ও দিকনির্দেশনা দিচ্ছে। এর একটা উৎকৃষ্ট উদাহরণ হচ্ছে মিরর সিমেট্রি (Mirrorsymmetry) বলে একটা বিষয়। এই গাণিতিক ধারণা স্ট্রিং তত্ত্ব থেকে এসেছে। বিষয়টা একটু জটিল, সুযোগ পেলে অন্য কোথাও আলোকপাত করব।\nআজকের মূল আলোচনায় ফেরা যাক। আমার ধারণা, গত বিশ-পঁচিশ বছরে স্ট্রিং তত্ত্ব এবং তাত্ত্বিক পদার্থবিজ্ঞানের সবচেয়ে বড় কাজটা হচ্ছে হলোগ্রাফিক দ্বৈতবাদ বা AdS/CFTcorrespondence। এটা মূলত একটা কনজেকচার (conjecture)। কারণ, এই ধারণা এখনো ঠিক গাণিতিকভাবে প্রমাণ করা সম্ভব হয়নি, কিন্তু এর বিশুদ্ধতা নিয়ে পদার্থবিদদের মনে কোনো সন্দেহ নেই বলা চলে। এর হাজার হাজার গাণিতিক পরীক্ষা করা হয়েছে এবং প্রতিটি ক্ষেত্রেই সঠিক বলে প্রমাণিত হয়েছে। এই হলোগ্রাফিক দ্বৈতবাদ একটা আজব ধরনের প্রস্তাব করে। এটা সম্পূর্ণ ভিন্ন বৈশিষ্ট্যের দুটি তত্ত্বের ভেতর একধরনের দ্বৈতবাদের কথা বলে। তত্ত্বগুলো এতটাই আলাদা যে এদের ভেতর কোনো রকম মিল চিন্তাই করা যারা না। আরও বড় কথা হলো, তত্ত্ব দুটি ভিন্ন ভিন্ন স্থান, কাল ও মাত্রায় সংজ্ঞায়িত। হুয়ান মালদাছেনা আজ থেকে প্রায় ২০ বছর আগে এই অদ্ভুত প্রস্তাবটা দিয়ে সবাইকে একরকম হকচকিয়ে দেন এবং হলোগ্রাফিক দ্বৈতবাদ নিয়ে লেখা তাঁর গবেষণাপত্রটা এখন তাত্ত্বিক পদার্থবিজ্ঞানের সবচেয়ে বেশিবার সাইটেড পেপারগুলোর একটি। এর সাইটেসন সংখ্যা ১৪ হাজারের ওপরে। সাইটেসন সংখ্যা হচ্ছে কতবার এই গবেষণাপত্র অন্য গবেষকেরা তাঁদের গবেষণাপত্রের কাজে ব্যবহার করেছেন, তার একটা হিসাব। এই সাইটেসন নম্বরটার গুরুত্ব বোঝাতে বলে রাখি স্বয়ং আইনস্টাইনের স্পেশাল থিওরি অব রিলেটিভিটি সংক্রান্ত গবেষণাপত্রটার সাইটেসন নম্বর ৪ হাজারের একটু কম। যদিও সাইটেসন নম্বরই একটা গবেষণাপত্রের গুরুত্বের মূল মাপকাঠি নয়, তাই এভাবে সরাসরি তুলনা ঠিক যথার্থ নয়।\nযা হোক, এই ধারণা ব্যাখ্যা করার আগে একটা ব্যক্তিগত গল্প বলা যেতে পারে। কয়েক বছর আগে নিউইয়র্কের স্টোনি ব্রুক বিশ্ববিদ্যালয়ের সাইমনস সেন্টারে গিয়েছিলাম স্ট্রিং থিওরির একটা কর্মশালায়। লক্ষ করেছি বাংলাদেশের গবেষকেরা বেশির ভাগ ক্ষেত্রেই অন্তর্মুখী হন, নতুন পরিবেশে তাদের খাপ খাওয়াতে বেশ সময় লাগে। আমিও এর ব্যতিক্রম নই। এর অন্য একটা কারণ হতে পারে আমার ব্যক্তিগত হীনম্মন্যতা। বিজ্ঞান ও গণিতে আমাদের অর্জন বড় কম—বলার মতো না আসলে। জাতিগত অন্তর্মুখিতা বা ব্যক্তিগত হীনম্মন্যতা—যেকোনো কারণেই হোক, লাঞ্চের সময় অন্য সবার সঙ্গে না বসে আমি একেবারে একা একটা ভিন্ন টেবিলে বসলাম। মাথা নিচু করে খাচ্ছি এমন সময় একজন সামনে এসে জিজ্ঞেস করল, সে কি আমার সঙ্গে বসতে পারে? তাকিয়ে দেখি ব্যক্তিটি হচ্ছেন হুয়ান মালদাছেনা। আমার পিএইচডি অ্যাডভাইজার আর মালদাছেনা দুজনেই একই সময় প্রিন্সটনে পিএইচডি করেছেন এবং বেশ ভালো বন্ধু। কাজেই মালদাছেনার সঙ্গে কথা শুরু করতে আমার তেমন সমস্যা হয়নি। তবে সার্বিকভাবে মালদাছেনার সঙ্গে এই লাঞ্চটা খুব ভালো যায়নি। তখন আমি যে বিষয়টা নিয়ে কাজ করছিলাম, তা নিয়ে ওকে আমি একটা প্রশ্ন করেছিলাম। সত্যি বলতে কি, ওর উত্তর আমি ঠিক বুঝতে পারিনি। তা ছাড়া মিনিট দশেকের মধ্যেই আমাদের টেবিলে লোক জমে গেল। সবাই মালদাছেনার কাছে কিছু না কিছু শুনতে চায়।\nহলোগ্রাফিক দ্বৈতবাদে ফিরে আসা যাক। এই দ্বৈতবাদ যে দুটি ভিন্ন ভিন্ন তত্ত্বকে সম্পৃক্ত করে, তার একটি হলো এক বিশেষ ধরনের কোয়ান্টাম বলবিদ্যার তত্ত্ব, যাকে কনফরমাল ফিল্ড থিওরি (সংক্ষেপে CFT) বলা হয়। সহজভাবে চিন্তা করার জন্য এটাকে তড়িৎ চুম্বকীয় বলের কোয়ান্টাম তত্ত্বের মতো মনে করা যেতে পারে। ধরা যাক এই তত্ত্ব চার মাত্রার বিশ্বে সংজ্ঞায়িত। এখন গাণিতিকভাবে এই চার মাত্রার সঙ্গে আমরা একটি (বা একাধিক) বাড়তি মাত্রা যোগ করতে পারি। ঠিক এই রকমই একটা বেশি মাত্রার বিশ্বে দ্বিতীয় তত্ত্বটি সংজ্ঞায়িত। আরও মজার বিষয় হচ্ছে, এই দ্বৈত তত্ত্ব একটি বিশেষ ধরনের মহাকর্ষীয় তত্ত্ব। বিশেষ এই অর্থে যে এই মহাকর্ষীয় তত্ত্বের একটা নির্দিষ্ট জ্যামিতিক গঠন আছে, যাকে আমরা অ্যান্টি ডি সিটার স্পেস (সংক্ষেপে AdS) বলি। এ কারণেই এই দ্বৈতবাদকে AdS/CFT correspondence বলা হয়। মালদাছেনা তাঁর প্রথম প্রস্তাবে এই দ্বৈত তত্ত্ব একটা দশ মাত্রার সুপার স্ট্রিং তত্ত্ব ধরেছিলেন। আর মাত্রার এই ভিন্নতার জন্যই এই দ্বৈতবাদকে হলোগ্রাফিক দ্বৈতবাদ বলা হয়।\nমাত্রার ভিন্নতা ছাড়াও তত্ত্ব দুটির আরও কিছু অদ্ভুত বিপরীতধর্মী বৈশিষ্ট্য আছে। তার একটি হলো, বেশি মাত্রার মহাকর্ষীয় তত্ত্বের ওপর গাণিতিক পরীক্ষা–নিরীক্ষা করা বহু ক্ষেত্রেই অনেক সহজ, কম মাত্রার দ্বৈত তত্ত্বটির তুলনায়। এটাই মূলত এই হলোগ্রাফিক দ্বৈতবাদের মূল শক্তি। যেসব কম মাত্রার দ্বৈত তত্ত্ব বেশ জটিল, আমরা পদার্থবিদ্যার প্রচলিত গাণিতিক অস্ত্র দিয়ে যাদের ঘায়েল করতে পারি না, তাদের বাদ দিয়ে অপেক্ষাকৃত সহজ দ্বৈত তত্ত্বটা ব্যবহার করা হয়। পরীক্ষা–নিরীক্ষা যা করার এই তত্ত্বের ওপর করে দ্বৈতবাদের অভিধান ব্যবহার করে অপেক্ষাকৃত জটিল তত্ত্বটি সম্পর্কে তথ্য সংগ্রহ করা হয়। এই হলোগ্রাফিক দ্বৈতবাদ স্ট্রিং তত্ত্বের এক বিরাট সাফল্য। আজকাল এই ধারণা পদার্থবিজ্ঞানের অন্যান্য শাখায়ও ব্যবহার করা হচ্ছে।\nতত্ত্ব হিসেবে জনপ্রিয়তার পাশাপাশি স্ট্রিং তত্ত্বকে নিয়ে সমালোচনাও কম নয়। এই ধারাবাহিক লেখাটা অসম্পূর্ণ হবে যদি তার কিছুটা এখানে উল্লেখ না করা হয়। সমালোচনার কেন্দ্রে আছে মূলত তত্ত্বের সঙ্গে পরীক্ষা–নিরীক্ষাকে সম্পৃক্ত করতে না পারার অক্ষমতা। এর মূল কারণটা আগেই ব্যাখ্যা করা হয়েছে। স্ট্রিং পরীক্ষাগারে দেখা বা এ–সম্পর্কিত কিছু সরাসরি পরিমাপ করা আমাদের বর্তমান পরীক্ষা–নিরীক্ষা করার ক্ষমতার অনেক বাইরে। আসলে স্ট্রিং তত্ত্ব এক্সপেরিমেন্ট থেকে বহুদূর অগ্রগামী। বিজ্ঞানে তত্ত্ব এবং এক্সপেরিমেন্টের উন্নতি হওয়া উচিত হাত ধরাধরি করে, এ ক্ষেত্রে সেই ব্যাপারটা মোটেই ঘটেনি। দ্বিতীয়ত, এই তত্ত্ব জটিল গণিত দিয়ে বাঁধা। অন্য বিষয়ের লোকজন তো বাদই দিলাম, বহু সাধারণ পদার্থবিজ্ঞানীর গণিতে সেই দক্ষতা থাকে না, যা দিয়ে এই তত্ত্বকে ঠিকমতো বোঝা সম্ভব হয়।\nআসলে বহুমাত্রিক জগতের ধারণা যেমন চিন্তা করা কঠিন, তার গাণিতিক বর্ণনাও বেশ জটিল একটা বিষয়। একটা উদাহরণ দিলে ব্যাপারটা পরিষ্কার হতে পারে। ধরুন, আপনার কাছে মোটাসোটা একটা বই আছে। বইটার পাতাগুলোর পুরুত্ব খুবই কম, কাজেই পৃষ্ঠাসংখ্যা অনেক বেশি। ধরা যাক, এই বইয়ের ৫০ নম্বর পাতায় একটা পোকার ছবি আছে। এই পাতাকে আপনি কল্পনা করতে পারেন একটা দুই মাত্রার বিশ্বের সঙ্গে, যেখানে কেবল দৈর্ঘ্য ও প্রস্থ আছে, কিন্তু উচ্চতা বলে কিছু নেই। এখন কল্পনাকে আরও বাড়িয়ে ৫০ নম্বর পাতার এই পোকাকে ধরে নিন জীবন্ত। যেহেতু একটা দুই মাত্রার বিশ্বে (৫০ নম্বর পাতা) এই পোকার বাস, কাজেই এই পোকাকেও হতে হবে দুই মাত্রার, অর্থাৎ এর কোনো উচ্চতা থাকবে না। আশা করি আমাকে অনুসরণ করতে পারছেন। এখন ধরা যাক, এই পাতার ওপর আপনি একটা চায়ের কাপ রাখলেন। এখন প্রশ্ন হলো, পোকাটি কি চায়ের কাপটা দেখতে পাবে বা এটা যে একটা চায়ের কাপ, তা বুঝতে পারবে? আসলে পারবে না। কারণ, পোকাটার জগতে উচ্চতা বলে কিছু নেই। কাজেই কাপটার যে অংশ দুই পাতার ওপরে আছে, সেই বৃত্তাকার তলাটা শুধু বুঝতে পারবে। কাজেই একটা দুই মাত্রার পোকার জন্য তিন মাত্রার চায়ের কাপ সম্পূর্ণ অজানাই থেকে যাবে।  একইভাবে আমরা একটা চার মাত্রার (তিনটি স্থান মাত্রা ও সময়) জগতে বাস করি। কাজেই দশ মাত্রা নিয়ে আমাদের মস্তিষ্ক কোনো ছবি তৈরি করতে পারে না। দশ মাত্রার মহাবিশ্ব আমাদের জন্য ভয়াবহ রকমের জটিল। তবে পার্থক্য হলো আমরা মানুষ, পোকা না, আমাদের হাতে আছে ‘গণিত’ নামের একটা অসম্ভব শক্তিশালী অস্ত্র। এই গণিত দিয়ে আমরা এই বাড়তি মাত্রাগুলো নিয়ে চিন্তা করতে পারি। এই মাত্রাগুলো কী রকমের হতে পারে, তা ধারণা করতে পারি। কিন্তু এখানেও সমস্যা আছে। এই বাড়তি মাত্রাগুলো সম্পর্কে পরিষ্কার ধারণা দিতে বর্তমান গণিতও মনে হচ্ছে পুরোপুরি সক্ষম নয়। এই বাড়তি মাত্রাগুলো বোঝার জন্য এখনকার গণিত থেকে সবচেয়ে বোধগম্য যে ধারণা আমরা পাই, তার নাম হচ্ছে ‘কালাবি ইয়াও ম্যানিফোল্ড’। কালাবি ইয়াও ম্যানিফোল্ড হচ্ছে একটা ছয় মাত্রার বিশ্ব, যার জ্যামিতিক প্রকৃতি আমাদের জানা। কাজেই স্ট্রিং তত্ত্বের বাড়তি ছয় মাত্রার কমপ্যাকটিফাইড (আগের লেখায় ব্যাখ্যা করা হয়েছে) বিশ্বকে আমরা কালাবি ইয়াও হিসেবে ধরে নিই। কারণ, কালাবি ইয়াও ম্যানিফোল্ডের বাইরে অন্য ধরনের স্থান সম্পর্কে আমাদের পুরোপুরি জ্ঞান নেই। কিন্তু এই বাড়তি মাত্রাগুলো যে কালাবি ইয়াও ধরনের হবে, তার কোনো প্রমাণ আমাদের হাতে নেই।\nমাত্রা বেশি থাকায় আর একটা খুব বড় সমস্যা তৈরি হয়। আবার বইয়ের উদাহরণটাতে ফিরে যাওয়া যাক। আগেই বলছি, তিন মাত্রার বইয়ের ভেতর বহু দুই মাত্রার পাতা ঢোকানো আছে। প্রতিটা পাতা আমাদের দুই মাত্রার পোকাটার জন্য একটা সম্ভাব্য বিশ্ব হতে পারে। তেমনিভাবে দশ মাত্রার মহাবিশ্বে অসংখ্য অসংখ্য চার মাত্রার বিশ্ব থাকতে পারে। কল্পকাহিনিতে এদের প্যারালাল মহাবিশ্ব (ParallelUniverse) হিসেবে দেখানো হয়। সমস্যাটা হলো, এখান থেকে আমাদের পরিচিত চার মাত্রার বিশ্ব খুঁজে বের করা বালুর ট্রাকের ভেতর থেকে সুই খুঁজে বের করার থেকেও অনেক অনেক গুণ বেশি কঠিন। এই কঠিন প্রশ্নের একটা উত্তর অনেকে এভাবে দেন যে আমরা সেখানেই বাস করি, যেখানে আমরা বাস করতে পারি। আমরা সেই মহাবিশ্বে বাস করি, যেখানে পৃথিবী নামক বাসযোগ্য গ্রহ তৈরি হয়েছে, যেখানে অনেক মৌলিক কণা যেমন ইলেকট্রন, প্রোটন এসব আছে। আমাদের এই মহাবিশ্ব সব জায়গাতে দেখতে এক রকম এবং তা সম্প্রসারিত হচ্ছে। যদি এসব না থাকত, তাহলে আমদের অস্তিত্বও থাকত না এবং এই সব দেখার, চিন্তা করার জন্যও কেউ থাকত না। এই বিচিত্র সমাধানকে এনথ্রপিক সমাধান বলা হয় এবং বহু পদার্থবিদ এটা মানতে পারেন না। বলা ভালো, এখন পর্যন্ত এই বিষয়টার খুব ভালো কোনো সমাধান আমাদের নেই। এসব কিছু মিলিয়েই স্ট্রিং তত্ত্ব যেন অন্য ভুবনের তত্ত্ব।\nআমার নিজের ব্যক্তিগত অভিমত হলো, এই তত্ত্বের খুব সামান্য অংশই আমরা আসলে বুঝি। স্ট্রিং তত্ত্ব সম্পর্কে আমাদের জ্ঞান অনেকটা বিশাল হাতির শরীরের এক জায়গা স্পর্শ করে হাতি সম্পর্কে ধারণা করার মতো। কাজেই অনেক মৌলিক প্রশ্নের উত্তরই আমরা জানি না। তা ছাড়া পদার্থবিজ্ঞানের বক্তব্য তো পাথরে খোদাই করা নয়, এর ধ্যানধারণা বহমান। নতুন চিন্তা, নতুন ধারণা আগের অসম্পূর্ণ ধারণাকে প্রতিনিয়ত সমৃদ্ধ করে চলেছে। আর আমাদের মনে রাখা উচিত, মহান তত্ত্ব ছাড়া কোনো বিজ্ঞান খুব বেশি আগাতে পারে না। আজকের দিনে আমরা শুধু পর্যবেক্ষণ এবং তা থেকে পাওয়া তথ্য–উপাত্তকেই বিজ্ঞান হিসেবে দেখতে অভ্যস্ত হয়ে গেছি। তথ্য–উপাত্ত আমাদের কেবলই বিভিন্ন পরিমাপকের মধ্যকার correlation সম্পর্কে ধারণা দিতে পারে। কিন্তু চিন্তার বিপ্লব আনতে হলে, এই বিশ্বব্রহ্মাণ্ড কীভাবে কাজ করে, তা বুঝতে হলে প্রয়োজন বিশুদ্ধ তত্ত্বের। যেমন নিউটন, আইনস্টাইন বা ম্যাক্স প্ল্যাঙ্ক দিয়ে গেছেন। এডওয়ার্ড উইটেন কোনো এক জায়গায় স্ট্রিং তত্ত্ব নিয়ে বলেছিলেন, ‘যে তত্ত্বের সঙ্গে এত চমৎকার গণিত জড়িয়ে আছে, তার সবকিছু ভুল হতে পারে না।’ বিবৃতিটা সুন্দর এবং অর্থবহ, তবে এর প্রমাণ হবে ভবিষ্যতের পদার্থবিদদের হাতে। আমরা আশা করব, এই বিষয়ে বাংলাদেশি পদার্থবিজ্ঞানীদের কিছুটা হলেও ভূমিকা থাকবে।\nড. সাজিদ হক: শিক্ষক ও গবেষক, স্ট্রিং থিওরি অ্যান্ড কসমোলজি, ইউনিভার্সিটি অব উইন্ডসর, কানাডাই-মেইল: shajidhaque@gmail.com\nলেখকের এ বিষয়ে আগের লেখা— ১. ‘থিওরি অব এভরিথিং’\xa0 ২. প্রথম স্ট্রিং বিপ্লব\xa0 ৩. দশ-মাত্রিক মহাবিশ্ব ও সুপার স্ট্রিং তত্ত্ব\xa0\n'}}