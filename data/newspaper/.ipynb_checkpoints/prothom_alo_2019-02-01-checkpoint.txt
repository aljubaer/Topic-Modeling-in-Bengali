[
  {
    "headline": "\nরেকর্ড শীত আমেরিকার মধ্য–পশ্চিমাঞ্চলে\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nআমেরিকার মধ্য-পশ্চিমাঞ্চলে অবাক করে দেওয়ার মতো শীত পড়েছে। এতে স্বাভাবিক জীবনযাত্রা প্রায় অচল হয়ে পড়েছে। বহু অঞ্চলেই সরকারি অফিস, স্কুল-কলেজসহ বিভিন্ন প্রতিষ্ঠান বন্ধ ঘোষণা করা হয়েছে। এমনকি ডাক বিভাগের চিঠি বিলও বন্দ রয়েছে ২৯ জানুয়ারি থেকে। এই অঞ্চলের কোনো কোনো অঙ্গরাজ্যে এ বছর দক্ষিণ মেরুর চেয়েও বেশি ঠান্ডা পড়েছে। এরই মধ্যে শিকাগোর দুই বিমানবন্দরের ১ হাজার ৬০০ ফ্লাইট বাতিল করা হয়েছে।স্বাভাবিক অবস্থায় আমেরিকার অন্য অঙ্গরাজ্যের তুলনায় শিকাগোয় শীত ও বরফ দুইই কম পড়ে। কিন্তু এবার চিত্র একেবারেই ভিন্ন। ৩০ জানুয়ারি নর্থ ডাকোটায় তাপমাত্রা ছিল শূন্যের নিচে ৩৭ডিগ্রি সেলসিয়াস। একই দিনে মিনেসোটার তাপমাত্রা ছিল শূন্যের নিচে ৩৪ ডিগ্রি সেলসিয়াস ও শিকাগোতে ৩০ ডিগ্রি সেলসিয়াস। শিকাগোর এই তাপমাত্রা ১৯৬৬ সালের সর্বনিম্ন তাপমাত্রাকেও ছাড়িয়ে গিয়েছে। এ তাপমাত্রা এমনকি আলাস্কাকেও ছাড়িয়ে গেছে। কিন্তু এখনো দুর্ভোগ বাকি। কারণ পূর্বাভাস অনুযায়ী ৩১ জানুয়ারি তাপমাত্রা আরও নামতে পারে।তবে আবহাওয়া অধিদপ্তরের তথ্যমতে, দু-এক দিনের মধ্যেই আবহাওয়ার উন্নতি হবে। ১ ফেব্রুয়ারি থেকে তাপমাত্রা বেড়ে তা দ্রুত শূন্যের ওপর উঠবে বলে আশা করা হচ্ছে। শনিবার থেকে তাপমাত্রা বেড়ে সোমবার নাগাদ স্বাভাবিক অবস্থায় আসবে। তবে এরপরই আবার তাপমাত্রা কমতে শুরু করবে। তবে এত খারাপ অবস্থা আর হবে না বলে আশা করা হচ্ছে।একটা কথা জেনে রাখা ভালো। সুমেরু ও কুমেরু বা উত্তর ও দক্ষিণ মেরুতে ঠান্ডা হলেও কুমেরুতে সুমেরুর চেয়ে ঠান্ডা বেশি। এর কারণ সুমেরুর সমুদ্রটি স্থল বেষ্টিত। অন্য পক্ষে কুমেরুর স্থলটি সমুদ্র দ্বারা বেষ্টিত। সুমেরুর সমুদ্রটি বরফ দ্বারা আচ্ছাদিত হলেও তা তুলনামূলক উষ্ণ।\n"
  },
  {
    "headline": "\nসাহিত্য একাডেমি, নিউইয়র্কের ৯৮তম আসর\nপ্রাণবন্ত আলোচনা ও আবৃত্তি\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nসাহিত্য একাডেমি, নিউইয়র্কের মাসিক ৯৮ তম সাহিত্য আসরটি ২৫ জানুয়ারি অনুষ্ঠিত হয়ে গেল। আসর শরু হয় গোলাম মোস্তফার আবৃত্তির মাধ্যমে। আবৃত্তি করেন আবীর আলমগীর, জুঁই ইসলাম ও মমতাজ সুমি। অনুষ্ঠানে আলোচনায় অংশ নেন কবি তমিজ উদদীন লোদী, কবি কাজী আতীক, ঠিকানা পত্রিকার প্রধান সম্পাদক মো. ফজলুর রহমান, কবি হুসাইন কবির, সাংবাদিক নিনি ওয়াহেদ, কবি শামস আল মমীন, অধ্যাপিকা হুসনে আরা, লেখক আদনান সৈয়দ ও বাংলা পত্রিকার সম্পাদক আবু তাহের। কবি তমিজ উদদীন লোদী বলেন, নারী, নদী, আকাশ, চাঁদ নিয়ে শুধু কবিতা নয়, কবিতা হয় দ্রোহ নিয়েও। নিরীহ কবিতা রাজানুগ্রহ লাভ করেছে যেমন তেমনি দ্রোহের কবিতা পড়েছে রাজরোষে। রাজ স্তুতির আনুকূল্যে একসময় রাজকবিও নিয়োগ হতো। তিনি এ প্রসঙ্গে টেড হিউজ ও সিলভিয়া প্লাথের কথা উল্লেখ করেন। তিনি লুইজি পিরানদেল্লো ও মুসোলিনির সম্পর্কের কথাও উল্লেখ করেন। তিনি বলেন, কবিতায় দ্রোহ যখন আসে তখন রাজরোষে পড়ে নিগ্রহ এমনকি হত্যারও শিকার হয়েছেন কবিরা। সুতরাং কবিতা নিরীহ থাকল কই? তিনি ফেদেরিকো লোরকা, মলোয়সি সহ নেরুদা, নাজিম হিকমত, মাহমুদ দারবিশ, নজরুল, সুকান্ত, সুভাষ মুখোপাধ্যায় প্রমুখ কবির কথা উল্লেখ করেন। বিদ্রোহ, বিপ্লব এসেছে তাঁদের কবিতায়। তিনি হেলাল হাফিজ ও রুদ্র মুহম্মদ শহীদুল্লাহর কথা উল্লেখ করে বলেন, তাঁদের কবিতায়ও বিদ্রোহ পাওয়া যায়। বিশ্বখ্যাত পাবলো নেরুদাকে বিদ্রোহের কবি হিসেবে উল্লেখ করে বলেন, যদিও তাঁর কবিতায় প্রেম, বিদ্রোহ দুটোই আছে। ব্রিটিশ ভারতে কাজী নজরুল ইসলামের কবিতার বিষয় বিদ্রোহ ছিল। তিনি বলেন, বরিস পাস্তেরনাকের ‘ডক্টর জিভাগো’ বিরুপ পরিস্থিতির কারণে তৎকালীন সোভিয়েত ইউনিয়নে ছাপা যায়নি সেটি ছাপতে হয়েছে ইতালিয়ান ভাষায় ইতালিতে। বিদ্রোহী লেখকদের ক্ষেত্রে সমস্যা হয় এবং কখনো কখনো তা ভয়াবহ রূপ ধারণ করে। এটি হয়েছে কালে কালে। তবে বিদ্রোহ, প্রেম, অসংগতি সবই হবে কবিতার বিষয়বস্তু।কবি কাজী আতীক তাঁর নিজের কবিতা পাঠ করার আগে বলেন, আজ যাঁদের কবিতা শুনেছি সবাই নিজের গঠন থেকে বের হতে চেয়েছেন; যা সত্যি প্রশংসনীয়। এটি নিয়মিত ও আন্তরিক চর্চার ফসল।ঠিকানা পত্রিকার প্রধান সম্পাদক ফজলুর রহমান বলেন, আগে সাহিত্য একাডেমি নিয়ে অনেক কিছু ভাবতাম। কত দূর যাবে? আজ অবাক বিস্ময়ে দেখছি সাহিত্য একাডেমি অনেক নিয়মানুবর্তী হয়েছে। সামনের মাস বিশেষ গুরুত্বপূর্ণ। সাহিত্য একাডেমিতে আগত শিল্প, সাহিত্যের এই লোকগুলো এই মাসে নিশ্চয়ই বিশেষ অবদান রাখবেন! প্রবাসে এই কমিউনিটির ইতিহাস যদি কোনো দিন কেউ লেখেন তাতে সাহিত্য একাডেমির নামটিও লেখা থাকবে। অধ্যাপিকা হুসনে আরা বলেন, ‘নতুন বছরে যে সৃষ্টিকর্মের সাথে আমরা থাকি না কেন সবাই সবার মঙ্গল কামনা করব। ভালো মানুষ হওয়াটাই জরুরি।’ কবি হুসাইন কবির বলেন, অনেকের লেখার চমৎকার উত্তরণ হয়েছে। ভীষণ ভালো লাগছে। এই আয়োজনের ভেতর দিয়ে দেখা হবে বাংলা সাহিত্যের কোনো উজ্জ্বল নক্ষত্রের। কবি শামস আল মমীন বলেন, কবিকে উপদেশ দেওয়া ঠিক না। কবি সৃজনের মানুষ। লেখা-লেখির জন্য নিজের মধ্যে উপলব্ধি তৈরি করতে হবে এবং পড়তে হবে।সাংবাদিক নিনি ওয়াহেদ বলেন, কবি, সাহিত্যিকদের আমি প্রাণ খুলে ভালোবাসি। প্রবাস থেকে কেউ বই বের করবে আগে তা ভাবাই যেত না। এখানে কবি, সাহিত্যিকদের চোখেই পড়ত না। নিউইয়র্কে বাঙালি কবি-সাহিত্যিকদের দীর্ঘদিন ধরে অনুপ্রেরণা দিয়ে যাচ্ছে সাহিত্য একাডেমি। সাহিত্য একাডেমিকে ধন্যবাদ। এ বছর যাঁদের নতুন বই প্রকাশিত হয়েছে তাঁদের সবাইকে অভিনন্দন জানিয়ে লেখক আদনান সৈয়দ বলেন, বই সাধারণত আর্থিক মূল্যে দামি কোনো পণ্য নয়। বই কিনতে কাউকে হিমশিম খেতে হয় না। বই পড়াকে অভ্যাসে পরিণত করতে হবে। লিখতে হলে পড়ার কোনো বিকল্প নেই। বাংলা পত্রিকার সম্পাদক আবু তাহের বলেন, সাহিত্য না জানলে সাংবাদিকতা করা যায় না। যাঁরা সংবাদের বারান্দায় ঘোরাঘুরি করেন তাঁরাও সাহিত্যিক। তিনি প্রস্তাব দেন, সাহিত্য একাডেমির কোনো অনুষ্ঠান যদি টাইম টিভি ভবনে করা হয়, তা সরাসরি সম্প্রচারের ব্যবস্থা করা হবে।এবারের আসরে যাঁরা স্বরচিত ছড়া, কবিতা, হাইকু পাঠ করে শুনান তাঁরা হলেন, দলিলুর রহমান, বেনজির শিকদার, ইশতিয়াক রুপু, লুৎফা শাহানা, মনিজা রহমান, জেবুন্নেসা জ্যোৎস্না, শাম্মী আক্তার হ্যাপি, মিশুক সেলিম, আহমদ হোসেন বাবু, মামুন জামিল, শাহ আলম দুলাল, সবিতা দাস, মাসুম আহমাদ, আনোয়ার সেলিম, মাকসুদা আহম্মেদ, আবদুস শহীদ, কামরুন নাহার রীতা, পলি শাহীনা প্রমুখ। কবি শামসুর রহমানের ওপর কবি শহীদ কাদরীর একটি লেখা পাঠ করে শুনান কবি পত্নী নীরা কাদরী। পুরো অনুষ্ঠান পরিচালনায় ছিলেন একাডেমির পরিচালক মোশাররফ হোসেন। আসরে অন্যান্যের মধ্যে উপস্থিত ছিলেন পারভীন সুলতানা, আবু সাঈদ রতন, শাহ জে চৌধুরী, কানু দত্ত, সেলিনা আক্তার, নিহার সিদ্দিকী, পান্না জামিল, পারভীন হোসেন, সৈয়দ ফজলুর রহমান, আল মাসুদ জীবন, মমতাজ, মনিরুল ইসলাম, ফরিদা ইয়াসমিন, রাহাত কাজী শিউলি, উম্মে কুলসুম পপি প্রমুখ।\n"
  },
  {
    "headline": "\nনিউইয়র্কে সেমিনারে তথ্য\nঅভিবাসন, আবাসন ও শিক্ষার নানা সুযোগ\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nযোগ্যতা সম্পন্ন লোকজন ন্যাশনাল ইন্টারেস্ট ওয়েবার প্রোগ্রামের মাধ্যমে যুক্তরাষ্ট্রে আসতে পারে এবং স্থায়ীভাবে বসবাসেরও সুযোগ লাভ করতে পারে। উচ্চশিক্ষা গ্রহণের জন্যও রয়েছে অনেক সুযোগ-সুবিধা। নিউইয়র্কে হিউম্যান সাপোর্ট করপোরেশন আয়োজিত এক সেমিনারে ফোরডহাম ইউনিভার্সিটির সহযোগী অধ্যাপক কম্পিউটার প্রকৌশলী ড. জাকিরুল আলম ভূঁইয়া মূল আলোচকের বক্তব্যে এ তথ্য জানান। বাঙালি অধ্যুষিত ব্রঙ্কসের স্টার্লিং-বাংলাবাজার এলাকায় মামুন’স টিউটোরিয়ালে ২৭ জানুয়ারি সন্ধ্যায় প্রবাসীদের নানাবিধ সুযোগ-সুবিধা শীর্ষক এ সেমিনার অনুষ্ঠিত হয়। হিউম্যান সাপোর্ট করপোরেশন ও বাংলাদেশি-আমেরিকান ন্যাশনাল ডেমোক্রেটিক সোসাইটি ইউএসএর সভাপতি এবং যুক্তরাষ্ট্র আওয়ামী লীগের প্রবাসী কল্যাণ সম্পাদক মো. সোলায়মান আলীর পরিচালনায় সেমিনারে প্রধান অতিথি হিসেবে উপস্থিত ছিলেন বাংলাদেশ থেকে আগত বিশিষ্ট ব্যবসায়ী মুরাদ আহমেদ। বিশেষ অতিথি ছিলেন বাংলাদেশ সরকারের বাণিজ্য মন্ত্রণালয়ের যুগ্ম সচিব মো. হারুনুজ্জামান ভূঁইয়া ও কমিউনিটি বোর্ড ৭ এর চেয়ারপারসন এডালিনা ওয়াকার সান্তিয়াগো।\nসেমিনারে অন্য আলোচকদের মধ্যে ছিলেন লেহম্যান কলেজের প্রভাষক কম্পিউটার প্রকৌশলী সাফিউল রনি, নিউইয়র্ক সিটি ডিপার্টমেন্ট অব কনজ্যুমার অ্যাফেয়ার্সের সিনিয়র সহকারী তানজিলা রহমান, মামুন’স টিউটোরিয়ালের প্রিন্সিপাল ও মূলধারার গণিত শিক্ষক শেখ আল মামুন, রিয়েল এস্টেট ব্রোকার, ট্যাক্স-ইমিগ্রেশন ও মাল্টি সার্ভিস প্রোভাইডার মো. সোলায়মান আলী এবং সিপিএ রহমান।মূল আলোচক ফোরডহাম ইউনিভার্সিটির সহযোগী অধ্যাপক ড. জাকিরুল আলম ভূঁইয়া আধুনিক শিক্ষা গ্রহণ ও অভিবাসন সুবিধা নিয়ে আলোচনা করেন। এ সময় ড. জাকিরুল নিজের উদাহরণ টেনে বলেন, তিনি সপরিবারে যুক্তরাষ্ট্রে এসে চার মাসের মধ্যেই গ্রিন কার্ড পেয়েছেন। তথ্যমূলক বাস্তব জীবনের অভিজ্ঞতা বর্ণনা করে তিনি বলেন, যোগ্যতা সম্পন্ন লোকজন দৃঢ় প্রতিজ্ঞা গ্রহণ করে ন্যাশনাল ইন্টারেস্ট ওয়েবার প্রোগ্রামের মাধ্যমে যুক্তরাষ্ট্রে আসতে পারে এবং স্থায়ীভাবে বসবাসের সুযোগ লাভ করতে পারে।লেহম্যান কলেজের প্রভাষক ইঞ্জিনিয়ার সাফিউল রনি শিক্ষা ও ক্ষমতায়ন বিষয়ে আলোচনা করেন। তিনি বলেন, শিক্ষার বিকল্প নেই। উপযুক্ত শিক্ষাই তাঁকে যুক্তরাষ্ট্রে স্থায়ীভাবে বসবাসের সুযোগ করে দিয়েছে। তিনি বলেন, আমাদের সন্তানরা পড়াশোনায় খুবই ভালো করছে। নতুন প্রজন্মকে উচ্চ শিক্ষার্জনের জন্য দৃঢ় প্রতিজ্ঞা গ্রহণ করতে হবে। এতে নিজেদের জীবন যেমন সুন্দর সার্থক হবে, পাশাপাশি দেশের জন্যও সুনাম অর্জন হবে।নিউইয়র্ক সিটি ডিপার্টমেন্ট অব কনজ্যুমার অ্যাফেয়ার্সের জ্যেষ্ঠ সহকারী তানজিলা রহমান ফ্রি ট্যাক্স ফাইলিংসহ সিটির নানা সুযোগ-সুবিধা নিয়ে আলোচনা করেন। তিনি বলেন, স্বল্প আয়ের মানুষের জন্য ফ্রি ট্যাক্স ফাইল, ক্রেডিট সমস্যা সমাধান সহ সিটির শতাধিক প্রোগ্রাম চালু রয়েছে সম্পূর্ণ বিনা মূল্যে। ৩১১ কল করে নিজ ভাষাতেও নানাবিধ সুযোগ-সুবিধার কথা জানার সুযোগ রয়েছে।সেমিনারে সিপিএ রহমান ইনকাম ট্যাক্স বিষয়ে আলোচনা করতে গিয়ে বলেন, ট্যাক্স একটি গুরুত্বপূর্ণ বিষয়। পেশাদার বিশেষজ্ঞদের পরামর্শ মোতাবেক সকলের ট্যাক্স ফাইল করা উচিত। সামান্য ভুল বিরাট সমস্যা হয়ে দাঁড়াতে পারে। তিনি জানান, এবার চাইল্ড ক্রেডিট জনপ্রতি ২০০০ ডলার হলেও ১৪০০ ডলার পাওয়া যাবে। এ বছর পার্সোনাল এগজাম্পশন কমেছে। অপেক্ষাকৃত কম ইনকাম ট্যাক্স ফাইলাররা বেশি সুবিধা পাবেন।রিয়েল এস্টেট ব্রোকার, ট্যাক্স-ইমিগ্রেশন ও মাল্টি সার্ভিস প্রোভাইডার মো. সোলায়মান আলীর আলোচ্য বিষয় ছিল স্বপ্নের ঘর-বাড়ির ক্রেতা-বিক্রেতার নানা সুযোগ-সুবিধা। তিনি বলেন, অনেকেই জানে না রেন্ট টু বাই প্রোগ্রামের মাধ্যমে ভাড়া পরিশোধ করেও বাড়ির মালিক হওয়ার সুযোগের কথা। স্বল্প মূল্যের কো-অপ যেমন মাত্র ২০/২৫ হাজার ডলার দিয়ে কেনা সম্ভব। কো-অপে রয়েছে নানান সুবিধা। তিনি বলেন, স্বল্প আয়ের মানুষের জন্য হাউজিং সাবসিডি, বা অ্যাফোর্ডেবল হাউজিং, ডোমেস্টিক ভায়োলেন্স পারিবারিক সমস্যার জন্য হাউজিং সুবিধা, অসুস্থ, পঙ্গু, হেপাটাইটিস বি, এইডসের রোগীসহ সবার জন্য উন্মুক্ত রয়েছে আবাসিক সুবিধা। এনএইচএস (niborhood housing service-NHS website) থেকে প্রথম বায়ারদের ৩০ থেকে ৬০ হাজার ডলারের অফেরতযোগ্য অনুদানের বিস্তারিত তথ্য জানিয়ে সোলায়মান আলী বলেন, বেলভিউ হাসপাতালের মানসিক রোগী পরিচর্যা বিষয়ক টেকনিশিয়ান আনোয়ারা বেগম ৭০ হাজার ডলারের কো-অপ কিনে ৩০ হাজার ডলার সরকারি অফেরতযোগ্য অনুদান পেয়েছেন।সেমিনারে শিক্ষক শেখ আল মামুন শিক্ষা বিষয়ে গুরুত্বপূর্ণ তথ্য উপস্থাপন করেন। তিনি কলেজ রেডিনেস, স্কলারশিপ, ফাইন্যান্সিয়াল এইড, স্টুডেন্ট লোন, এসএটি, রিজেন্টস টেস্ট, বিশেষায়িত হাইস্কুলে ভর্তি পরীক্ষা-সংক্রান্ত বিষয়ে বিস্তারিত তথ্য তুলে ধরে বলেন, মা-বাবারা স্কুল পর্যায়ের শিক্ষার্থীদের ওপর ভালোভাবে নজর দিলে তারা কলেজজীবনে বৃত্তি নিয়ে উচ্চশিক্ষা গ্রহণের সুযোগ লাভ করতে পারে।উপস্থিত সবাইকে ধন্যবাদ ও কৃতজ্ঞতা জানিয়ে আয়োজকেরা বলেন, ক্রমবর্ধমান ব্রঙ্কস কমিউনিটির সচেতনতা বৃদ্ধির লক্ষ্যে এই সেমিনারটির আয়োজন করা হয়।সেমিনারে কমিউনিটির নেতাদের মধ্যে ছিলেন আওয়ামী লীগ নেতা আব্দুর রহিম বাদশা, বাংলাদেশ সোসাইটি অব ব্রঙ্কসের সাবেক সভাপতি মাহবুবুল আলম, বাংলাদেশি-আমেরিকান ন্যাশনাল ডেমোক্রেটিক সোসাইটি ইউএসএর সহসভাপতি রফিকুল ইসলাম ও কফিল চৌধুরী, সাধারণ সম্পাদক শামীম মিয়া, বাংলাদেশ সোসাইটি অব ব্রঙ্কসের সভাপতি শাহেদ আহমেদ, হিউম্যান সাপোর্ট করপোরেশনের সাধারণ সম্পাদক তপন কুমার সেন, নর্থ বেঙ্গল সোসাইটির সহসভাপতি আবু পাশা, লেখক প্রদীপ কুমার মালাকার, জীবন কৃষ্ণ মন্ডল, আ. মুহিত প্রমুখ। বিপুলসংখ্যক প্রবাসী সেমিনারে যোগ দেন।সার্বিক সহযোগিতায় ছিল বাংলাদেশি-আমেরিকান ন্যাশনাল ডেমোক্রেটিক সোসাইটি ইউএসএ ইন্‌ক ও বাংলাদেশ সোসাইটি অব ব্রঙ্কস।\n"
  },
  {
    "headline": "\nআর্থিকভাবে আমেরিকার সবচেয়ে দুর্বল নগরী নিউইয়র্ক!\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nনিউইয়র্ক নগরীর অর্থনৈতিক দুরবস্থার বিষয়টি এখন আর শুধু এর বাসিন্দাদের মধ্যেই আলোচিত হচ্ছে না। বিষয়টি নিয়ে বিভিন্ন গবেষক মহলও উদ্বেগ প্রকাশ করছে। নিউইয়র্কের স্থানীয় ঋণ পরামর্শদাতা ও আর্থিক বিশ্লেষকদের মতে, নিউইয়র্ক নগরী বর্তমানে আর্থিকভাবে আমেরিকার সবচেয়ে দুর্বল নগরী।নিউইয়র্ক পোস্টের প্রতিবেদনে বলা হয়, ২০১৮ সালে নিউইয়র্কে ক্রেডিট কার্ড বিল অপরিশোধের হার ও ব্যক্তিগত মন্দ ঋণের পরিমাণ ছিল আমেরিকার মধ্যে সর্বোচ্চ। সম্প্রতি প্রকাশিত এক প্রতিবেদনে দেখা যায়, ২০১৮ সালের তৃতীয় প্রান্তিকে নিউইয়র্কে পারিবারিক ঋণের পরিমাণ বেড়ে ১৩ লাখ ৫১ হাজার কোটি ডলারে দাঁড়িয়েছে। আগের চেয়ে এ পরিমাণ ২১ হাজার ৯০০ কোটি ডলার বা ১ দশমিক ৬ শতাংশ বেশি। রেকর্ড অনুযায়ী এ পরিমাণ এমনকি ২০০৮ সালের অর্থনৈতিক মন্দার সময়কালকেও ছাড়িয়ে গেছে। ওই সময়ের তুলনায় এ ঋণের পরিমাণ ৮৩ হাজার ৭০০ কোটি ডলার বেশি। ব্যক্তিগতভাবে দেউলিয়া ও অর্থনৈতিক মন্দা পরিস্থিতি বর্তমানে এমন পর্যায়ে রয়েছে যে, নিউইয়র্কের অধিবাসীদের একটি বড় অংশই ভয়াবহ বিপর্যয় থেকে মাত্র এক কদম দূরে অবস্থান করছে।\nবিশেষজ্ঞরা বলছেন, অপরিশোধিত ঋণের পরিমাণ এতটাই বেড়েছে যে, নিউইয়র্কবাসীর ব্যক্তিগত ভান্ডারও এখন খাদের কিনারায় দাঁড়িয়ে। সম্প্রতি পরিচালিত এক জরিপের তথ্যমতে, ৪০ শতাংশ আমেরিকান জরুরি পরিস্থিতিতে ৪০০ ডলার ব্যয় নিয়েও তাদের চিন্তায় পড়তে হয়। নিউইয়র্কে এমন দুর্দশাগ্রস্ত মানুষের সংখ্যা বেশি হবে বলেই মনে করছেন বিশ্লেষকেরা।অলাভজনক সংস্থা গ্রিনপাথের ঋণ-বিষয়ক পরামর্শদাতা ক্যালি ফিগারুয়া নিউইয়র্ক পোস্টকে বলেন, ‘অবস্থা খুবই খারাপ। দেশের অন্য অংশের মতোই নিউইয়র্কের বাসিন্দারাও অনেকটা পেটে-ভাতে বেঁচে থাকে। সব সময় ঋণ পরিশোধের দুর্ভাবনা। নিউইয়র্কের অবস্থা বরং আরও বাজে। কারণ এখানে জীবনযাত্রার ব্যয় দিন দিন বাড়ছে। নিম্ন আয় থেকে শুরু করে উচ্চ আয়ের ভোক্তাদের মাথাপিছু ঋণের পরিমাণ গড়ে ২০ হাজার থেকে ১ লাখ ডলারের বেশি।’গ্রিনপাথের তথ্য অনুযায়ী, বিগত কয়েক বছরে নিউইয়র্ক শহরে ক্রেডিট কার্ড ঋণের সমস্যা বিশেষভাবে বেড়েছে। গত কয়েক বছরে গ্রিনপাথে ঋণের সমস্যা নিয়ে আসা গ্রাহকের মধ্যে ক্রেডিট কার্ডে ঋণের সমস্যা নিয়ে আসা গ্রাহকের হার ৩০ শতাংশ থেকে বেড়ে ৪০ শতাংশ হয়েছে। এই আর্থিক সংকটে আবাসন ও মর্টগেজ-সংক্রান্ত সমস্যাগুলোও ঝুঁকির মুখে পড়েছে।ঋণ পরামর্শদাতা নেটওয়ার্ক মানি ম্যানেজমেন্ট ইন্টারন্যাশনালের তথ্যমতে, আমেরিকার নগরগুলোর মধ্যে নিউইয়র্কই এখন তাদের সবচেয়ে বড় বাজার। এর পরের অবস্থানেই রয়েছে আটলান্টা ও লস অ্যাঞ্জেলেসে।মানি ম্যানেজমেন্ট ইন্টারন্যাশনালের ভোক্তা ঋণ বিশেষজ্ঞ থমাস নিৎশে বলেন, আমেরিকার দ্বিতীয় সর্বোচ্চ ব্যয়বহুল আবাসন বাজার হচ্ছে নিউইয়র্ক। ক্রেডিট কার্ডসহ বিভিন্নভাবে গৃহীত ঋণের পরিমাণের সঙ্গে সঙ্গে এই শহরে বাড়ছে সুদহার। সঙ্গে পাল্লা দিয়ে বাড়ছে আবাসন ভাড়া। ২০১৮ সালে স্ট্রিটইজি প্রকাশিত বাড়ার সূচক অনুযায়ী, ২০১০ সাল থেকে এ পর্যন্ত নিউইয়র্ক সিটির বাড়ি ভাড়া মোট ৩১ শতাংশ বেড়েছে। আশপাশের কিছু কিছু এলাকায় ৪৫ শতাংশেরও বেশি ভাড়া বেড়েছে। বিশ্লেষকেরা মনে করছেন, এ কারণেই অনেক নগরীর ভোক্তারা ক্রেডিট কার্ড এবং অন্যান্য ঋণে ডুবে যাচ্ছেন। এ ছাড়া নিউইয়র্কের বাসিন্দাদের একটি বড় অংশই জাতীয় গড়ের চেয়ে বেশি হারে মজুরি পায়। বেকারত্বের হারও তুলনামূলক কম। আর এ কারণেই শহরটির বাসিন্দাদের মধ্যে ক্রেডিট কার্ডে ঋণ গ্রহণের হার বেশি।নিউইয়র্ক ফেডের গবেষণায় দেখা যায়, ২০১৬ সালে ম্যানহাটনবাসীর ক্রেডিট কার্ড ব্যালেন্সের পরিমাণ প্রায় ৭ হাজার ৪০০ ডলারে এসে দাঁড়িয়েছে। যেখানে পুরো দেশের ক্রেডিট কার্ডের গড় ব্যালেন্স রয়েছে ৫ হাজার ৪০০ ডলারে। ব্রঙ্কসের গ্রাহকদের জন্য ৯০ দিন বিলম্বে ক্রেডিট কার্ড পরিশোধের হার এসে দাঁড়িয়েছে ১৫ দশমিক ১ শতাংশে। নগরীব্যাপী এ হার ১০ শতাংশ। আর সারা দেশে এ হার দাঁড়িয়েছে প্রায় ৮ দশমিক ৩ শতাংশে।বিশ্লেষকদের মতে, অর্থনৈতিক এই ভারসাম্যহীন অবস্থায় নিউইয়র্কের আর্থিক বাজার পরিস্থিতি আরও নাজুক হতে পারে ভবিষ্যতে।\n"
  },
  {
    "headline": "\nদুর্বিষহ শৈশব থেকে অনন্য উচ্চতায়\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nঅপরাহ্ উইনফ্রে। দুঃখ, কষ্ট, দারিদ্র্যের কাছে হার না মানা এক নারী। দুর্বিষহ যন্ত্রণায় তাঁর শৈশব, কৈশোর কেটেছিল। মাত্র ৯ বছর বয়সে তিনি যৌন নির্যাতনের শিকার হন। শুধু একবার নয়, অনেকবার যৌন নির্যাতনের শিকার হয়েছিলেন। ১৯৫৪ সালের ২৯ জানুয়ারি আমেরিকার দক্ষিণের অঙ্গরাজ্য মিসিসিপির নিভৃত পল্লিতে এক কুমারি মায়ের ঘরে জন্ম নেন অপরাহ্। বাবা ছিলেন নরসুন্দর, মা গৃহপরিচারিকা। অপরাহ্ সেই শৈশবে বুঝে গিয়েছিলেন জীবনের পথ মসৃণ নয়, কাটা বিছানো পথে হেঁটেছেন, তবুও থেমে থাকেননি। কষ্টের নীল সাগরে ডুবে গেছেন, সেখান থেকেই আবার ঘুরে দাঁড়িয়েছেন। মাত্র ১৪ বছর বয়সে এক ছেলে সন্তান জন্ম দেন, শিশুটি জন্মের কিছুদিন পর মারা যায়। কিশোরী বয়সের দুর্বিষহ যন্ত্রণা তাঁকে ক্ষতবিক্ষত করেছে। তবুও এগিয়েছেন সব বাধা অতিক্রম করে। সমাজের সব বঞ্চনা ও সামাজিক শ্রেণি বিভেদকে উপেক্ষা করে নিজেকে নিজেকে নিয়ে গেছেন এক অনন্য উচ্চতায়। পরাজয় শব্দটাও যেন তাঁর কাছে পরাজিত। জীবনের কঠিন সময়ে ভেঙে না পড়ে ঘুরে দাঁড়িয়েছেন। হতাশা, দ্বিধা কোনো কিছুই তার কঠিন পথচলা থামিয়ে দিতে পারেনি। টাইম ম্যাগাজিনে প্রকাশিত বিশ্বের এক শ জন প্রভাবশালী মানুষের তালিকায় অপরাহ্ উইনফ্রে একমাত্র ব্যক্তি যিনি আটবার নির্বাচিত হয়েছেন। যিনি আমেরিকার সবচেয়ে প্রভাবশালী নারীদের অন্যতম। অপরাহ্ উইনফ্রে একজন জনপ্রিয় মার্কিন টেলিভিশন ব্যক্তিত্ব। স্কুলে পড়ার সময় টেনিসি অঙ্গরাজ্যের স্থানীয় একটি রেডিও স্টেশনে সান্ধ্যকালীন সংবাদ পাঠিকা হিসেবে চাকরি পেয়ে যান। তাঁর উপস্থিত বক্তব্যে পারদর্শিতা দেখে পরে তাঁকে দিবাকালীন টক শো এ এম শিকাগো উপস্থাপন করতে দেওয়া হয়। পরে তাঁর হাত ধরেই এই টক শো জনপ্রিয়তা লাভ করে। তখনই অপরাহ্ নিজেই প্রোডাকশন কোম্পানি খুললেন এবং আন্তর্জাতিক প্রচারে চুক্তিবদ্ধ হলেন। শিকাগোর সেই এ এম শিকাগোই হয়েছিল দি অপরাহ্ উইনফ্রে শো। অপরাহ্ জনপ্রিয় টকশোর উপস্থাপিকা, যাকে বলা হয়—কুইন অফ অল মিডিয়া। টক শোর উপস্থাপিকা হিসেবে তিনি বিপুল জনপ্রিয়তা পান। ফলে আন্তর্জাতিকভাবে বিস্তৃত টক শো ‘দ্য অপরাহ্‌ উইনফ্রে শো’ তাঁকে একাধিক এমি পুরস্কার এনে দিয়েছে। এই শো টেলিভিশনের ইতিহাসে সবচেয়ে বেশি প্রচারিত বলে গণ্য। ২০০৮ সালের জুনে ফোর্বস ম্যাগাজিন প্রকাশিত ১০০ জনপ্রিয় প্রভাবশালী ব্যক্তির তালিকায় পর পর দ্বিতীয়বারের মতো সর্বোচ্চ স্থান দখল করেন অপরাহ্। ২০১৩ সালে মার্কিন রাষ্ট্রপতি বারাক ওবামা তাঁকে রাষ্ট্রপতি পদক এবং ডিউক ও হার্ভার্ড বিশ্ববিদ্যালয় তাঁকে সম্মানসূচক ডক্টরেট ডিগ্রি দেয়। ১৯৮৬ সালে শুরু হওয়া এই শো শেষ হয় ২০১১ সালে, তাঁর ইচ্ছাতেই। সেই সঙ্গে নিজে সাময়িকী প্রকাশের পাশাপাশি একজন শক্তিমান সাহিত্য সমালোচক ও একাডেমি পুরস্কার মনোনীত অভিনেত্রীও।বিংশ শতাব্দীর সবচেয়ে ধনী আফ্রিকান-আমেরিকান ও সর্বকালের সেরা আফ্রিকান আমেরিকান মানবহিতৈষী তিনি। অপরাহ্ উইনফ্রে বিশ্বের সুবিধাবঞ্চিত মানুষের ভাগ্যের পরিবর্তন ঘটাতে ১৯৯৮ সালে অপরাহ্’স অ্যানজেল নেটওয়ার্ক নামে একটি দাতব্য সংস্থা গড়ে তোলেন, যা প্রায় ৫ কোটি ১০ লাখ মার্কিন ডলার তহবিল সংগ্রহ করেছিল। অপরাহ্ ব্যক্তিগতভাবে এই প্রতিষ্ঠানে ৩ কোটি ৩ লাখ ডলার দান করেন। ২০০৫ সালে বিজনেস উইক তাঁকে আমেরিকার শীর্ষ ৫০ জন সর্বোচ্চ দাতাদের একজন বলে তালিকাভুক্ত করে। আর এই তালিকায় তাঁর অবস্থান ছিল ৩২তম। ২০০৭ সালের জুলাইয়ে বার্তা সংস্থা রয়টার্সে প্রকাশিত এক প্রতিবেদনে বলা হয়, দি অপরাহ্ উইনফ্রে শোর উপস্থাপিকা অপরাহ্ উইনফ্রে আমেরিকার সবচেয়ে দামি উপস্থাপক এবং আয় করেন বছরে প্রায় ২৬ কোটি মার্কিন ডলার। তিনিই বিশ্বের প্রথম কৃষ্ণাঙ্গ বিলিয়নিয়ার। মাত্র ৩২ বছর বয়সেই তিনি মিলিয়নিয়ার হয়ে যান এবং ৪১ বছর বয়সে তার মোট সম্পদের পরিমাণ দাঁড়ায় ৩৪ কোটি মার্কিন ডলার। শৈশব, কৈশোরে নির্যাতন আর দারিদ্র্যের সঙ্গে বসবাস করা সেই কিশোরী বর্তমান বিশ্বে এক অনুপ্রেরণার নাম। অপরাহ্ উইনফ্রে বলেন, জীবন হলো একটা ভ্রমণ। আমি নিজের জীবনের কাছ থেকেই সবচেয়ে বেশি শিক্ষা নিয়েছি। জীবনের এক একেকটা ঘটনা থেকে অভিজ্ঞতা অর্জন করেছি। আমার সাফল্যের মূলে রয়েছে নিজেকে চিনতে পারা, নিজের মতো স্বপ্নগুলো তৈরি করে এগিয়ে যাওয়া। একটা সময় গিয়েছে, যখন আমি নিজেকে চিনতে পারিনি। নিজে যা নই, তা-ই হতে চেয়েছি। আমার বয়স যখন ১০, টিভিতে ডায়ানা রসকে দেখে আমি ঠিক তাঁর মতো হতে চাইতাম। এক সময় বুঝতে পারলাম, আসলে আমি যা নই তা কেন হতে চাইছি! আমি কেন অপরাহ্ হব না? বরং দারুণ একজন ‘অপরাহ্’ হওয়াটাই অধিকতর যুক্তিসংগত হবে। নিজের গভীরে লুকিয়ে থাকা সত্যকে আবিষ্কার করা এবং সেই সত্যের কাছে দায়বদ্ধ থেকে এগিয়ে যাওয়া হবে সঠিক কাজ। আর কোনো কাজে ব্যর্থ হলে নিজেকে ব্যর্থ ভাবাও ঠিক না। এটা একটা অভিজ্ঞতা মাত্র। অপরাহ্ বলেন, নিজের ওপর বিশ্বাস রাখ, কারণ তুমি যা বিশ্বাস করবে তাই জীবনে প্রতিফলিত হবে। জীবনে খারাপ সময় আসলে পিছিয়ে যেও না। আত্মবিশ্বাস রেখে ঘুরে দাঁড়াও।  ‘Where there is no struggle, there is no strength.’আসলে জীবনে যারা সফল হয়েছে কোনো দুঃখ, কষ্ট, ব্যর্থতা তাদের দাবিয়ে রাখতে পারেনি। একটা পথ বন্ধ হলে তাঁরা অন্য পথ খুঁজে নিয়েছেন। তাঁরা স্বপ্ন দেখেছেন, স্বপ্নগুলোকে ছুঁয়ে দেখার চেষ্টা করেছেন। একজন অপরাহ্ যে কণ্টকময় পথে শৈশবে হেঁটেছেন, অন্য কেউ হলে হারিয়ে যেত। দারিদ্র্যের সঙ্গে বসবাস করা কঠিন জীবনকে তিনি শক্তিতে রূপান্তরিত করেছেন। তাঁর জীবনে যেমন আলোচনা আছে, তেমনি সমালোচনাও আছে। কিন্তু সেসব সমালোচনাকে তুড়ি মেরে উড়িয়ে দিয়েছেন। জীবনে ভালোবাসা পেয়েছেন, সম্মান পেয়েছেন। অপরাহ্ বলেন, ‘তোমাকে মানুষ কীভাবে সম্মান করবে, তা তোমাকেই শিখিয়ে দিতে হবে’। ২৯ জানুয়ারি গেল অপরাহ্–এর জন্মদিন। শুভকামনা তাঁর জন্য। এমন আত্মবিশ্বাসী মানুষেরাই জীবনে সাফল্য পায়। তাদের জীবনে কোনো অজুহাত নেই। আজ পারিনি, কাল পারব, আজ হয়নি কাল হবে—এভাবেই তারা এগিয়েছে। কোনো কিছুতেই হাল ছাড়েনি। তারা সময়কে কাজে লাগিয়েছে। সৃষ্টিকর্তা বলেছেন, আমি তাকে সাহায্য করি, যে নিজে নিজেকে সাহায্য করে’। অপরাহ্ নিজে নিজেকে সাহায্য করেছেন, তাই যত দুঃখ কষ্ট এসেছে, সব প্রতিবন্ধকতাকে পেছনে ফেলে এগিয়ে গেছেন। সেখানেই তাঁর সফলতা। আর অপরাহ্ তাঁর এই দীর্ঘ জীবনে একজন সফল মানুষ। শুধু আমেরিকা নয়, সারা বিশ্বে এক অনুপ্রেরণার নাম।\n"
  },
  {
    "headline": "\nজালালাবাদ অ্যাসোসিয়েশনের সাধারণ সভা\nঅনিয়মের অভিযোগ তুলে হট্টগোল\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nসংগঠনের কার্যকরী পরিষদের অনিয়ম, গঠনতন্ত্র লঙ্ঘনের অভিযোগসহ বিতর্ক ও তুমুল হট্টগোলের মধ্যে দিয়ে জালালাবাদ অ্যাসোসিয়েশনের ২০১৯ সালের বার্ষিক সাধারণ সভা অনুষ্ঠিত হয়েছে। সভায় সংগঠনের স্থায়ী ভবন ক্রয় ও নির্বাহী কমিটির মেয়াদকাল দুই বছর করার সিদ্ধান্ত হয়েছে। সভায় সদস্যরা অ্যাসোসিয়েশনকে রাজনীতিকরণ না করাসহ সদস্যদের মধ্যকার সৌহার্দ্য-সম্প্রীতি জোরদার ও সাংগঠনিক কর্মকাণ্ড বৃদ্ধির মাধ্যমে আরও শক্তিশালী করার ওপরও গুরুত্বারোপ করেছেন।২৭ জানুয়ারি সন্ধ্যায় সিটির এস্টোরিয়ায় জালালাবাদ কার্যালয়ে আয়োজিত সভায় সভাপতিত্ব করেন অ্যাসোসিয়েশনের সভাপতি বদরুল হোসেন খান। সভা মঞ্চে উপস্থিত ছিলেন বাংলাদেশ সোসাইটির সভাপতি ও অ্যাসোসিয়েশনের সাবেক সভাপতি কামাল আহমেদ, বাংলাদেশ সরকারের দুর্যোগ ও ত্রাণ মন্ত্রণালয়ের উপ সচিব জহুরুল হক চৌধুরী, অ্যাসোসিয়েশনের সাবেক সভাপতি আজমল হোসেন কুনু ও বদরুন নাহার মিতা, বাংলাদেশ সোসাইটির ট্রাস্টিবোর্ড সদস্য আজিমুর রহমান বোরহান ও আবদুল হাসিম হাসনু, অ্যাসোসিয়েশনের সাবেক সাধারণ সম্পাদক আবদুল হাসিব মামুন ও আতাউর রহমান সেলিম। সভা পরিচালনা করেন অ্যাসোসিয়েশনের সাধারণ সম্পাদক জুয়েল চৌধুরী। সাধারণ সম্পাদকের প্রতিবেদন ও বার্ষিক হিসাব-নিকাশ দেন যথাক্রমে জুয়েল চৌধুরী ও আতাউল গনি আসাদ।আলোচনায় প্রস্তাব নিয়ে কথা বলেন, কামাল আহমদ, আজমল হুসেইন কুনু, জিল্লুর রহমান, মকবুল রহিম চুনই, আব্দুল হাসিব মামুন, আজিমুর রহমান বুরহান, মোস্তফা কামাল, আহবাব আহমেদ চৌধুরী, শেখ আতিকুল ইসলাম, তফিকুল বারী চৌধুরী, এবাদ চৌধুরী, আবদুল করিম, তোফায়েল আহমেদ চৌধুরী, মোক্ষণ মিয়া, আবদুর রহমান, আতাউর রহমান সেলিম, হেলাল শেখ, মিজানুর রহমান, বদরুন নাহার মিতা, রনেল চৌধুরী। অনেকেই অভিযোগ করে বলেন, গত কয়েক বছর থেকেই সংগঠনটি ঝিমিয়ে পড়েছিল। চলে আসছিল গঠনতন্ত্র বিরোধী কার্যক্রম। বিভিন্ন অভিযোগ অনিয়ম নিয়ে মুক্ত আলোচনায়, বহু বছর পরে বিপুলসংখ্যক সাবেক নেতা-কর্মী অংশ নেন। গত কয়েক বছরের সাধারণ সভা হাতেগোনা কয়েকজনের অংশগ্রহণে সম্পন্ন হয়েছে। ফলে ইচ্ছেমতো গঠনতন্ত্রের সংশোধন বা সংযোজন করা হয় বলে অভিযোগ ওঠে। সংগঠন জন্মের পর থেকে প্রতি দু’বছর অন্তর নির্বাচনের নিয়ম থাকলেও সাবেক সভাপতি জনউদ্দিন সেটাকে তিন বছরে নিয়ে আসেন। যদিও সাধারণ সভায় অনুমোদন সাপেক্ষে উল্লেখ রয়েছে। কিন্তু হাতে গোনা কয়েকজন সাধারণ সদস্যের অনুমোদন কেউই মেনে নেননি। সবার দাবির পরিপ্রেক্ষিতে আবার প্রতি দু’বছর অন্তর সংগঠনের নির্বাচন সম্পন্ন করার সিদ্ধান্ত হয়েছে। সংগঠনের ভবন ক্রয়ের প্রক্রিয়া অব্যাহত রাখা, রাজনৈতিক কোনো ব্যক্তিকে অভিনন্দন থেকে বিরত থাকা, বিগত বছরগুলোর হিসাব-নিকাশ প্রকাশ করা, সংগঠনকে গতিশীল করার প্রতি মনোযোগী হওয়ার জন্য সদস্যরা আহ্বান দেন। কোষাধ্যক্ষ আতাউল গণি আসাদ তাঁর প্রতিবেদনে ২০১৮ সালের আয়-ব্যয়ের হিসাব তুলে ধরেন। তিনি জানান, বর্তমানে সংগঠনের সম্পদ রয়েছে ৮০ হাজার ৭৫০ ডলার এবং ব্যাংকে গচ্ছিত আছে ২ লাখ ২৬ হাজার ৫৪১ ডলার ৮৮ সেন্ট। প্রতিবেদনে বলা হয়, গত বছর ইফতার ও দোয়া মাহফিলে ব্যয় হয়েছে ৩ হাজার ৫০ ডলার। অফিস ভাড়া ও মেইনটেন্যান্স বাবদ ব্যয় ১৮ হাজার ১৫০ ডলার। জেনারেল এম এ জি ওসমানীর শতবর্ষ জন্মবার্ষিকী অনুষ্ঠান বাবদ ব্যয় হয়েছে ২ হাজার ৬০০ ডলার। অন্যান্য ব্যয় (মিডিয়ায় বিজ্ঞাপন ও প্রিন্টিং) ৫ হাজার ১৪০ ডলার এবং বিজয় দিবস পালন বাবদ ব্যয় হয়েছে এক হাজার ২০০ ডলার। আপ্যায়নে মধ্য দিয়ে সাধারণ সভার সমাপ্তি ঘটে।\n"
  },
  {
    "headline": "\nখিল্লি পানের গল্প\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nখিল্লি পান। কারও কাছে খুবই শখের বস্তু। কারও কাছে আবার নেশার সাথি। অনেকের পান–সুপারিতে আসক্তি অনেক। দক্ষিণ এশিয়াসহ আমাদের দেশে অনেক নারী-পুরুষ পান–সুপারিকে নানা উপাচারে স্থায়ীভাবে আবদ্ধ করে রেখেছেন। রেখেছেন শখের সাথি করে। পান বিষয়ে যত টুকুন জেনেছি তার আংশিক মায়ের পান খাওয়ার চর্চা থেকে। আমার মায়ের পান খাওয়ার শখ ছিল গল্পের মতো। খুবই শৌখিনতার আদলে পান খেতেন। পানের সঙ্গে সুপারি হলো এক গুরুত্বপূর্ণ অংশ। বলা চলে জোড়া সহোদর। একজনকে ছাড়া অন্যজন হয়ে যায় রসহীন ও অসম্পূর্ণ। সিলেট অঞ্চলে দুজাতের সুপারির প্রচলন ছিল। এক ধরনের সুপারি সরাসরি গাছ থেকে সংগ্রহ করে পানের সঙ্গে খাওয়া হতো। অন্যটি পুকুরে বা মাটির নিচে বিশেষ প্রক্রিয়ায় রেখে সুপারিকে পচিয়ে খাওয়া হতো যাকে কেউ বলতেন পচা সুপারি, আবার কেউবা আঞ্চলিক ভাষায় বলতেন ‘মজাইল সুপারি’। সঙ্গে স্বাভাবিক শুকনো সুপারির ব্যবহার ছিল সমান সমান, যা এখনো আছে। বাংলাদেশের সব অঞ্চলেই পান কম বেশি জন্মায়। স্থান ভেদে পানের নাম ও ধরনের ভিন্নতা আছে। পানের জনপ্রিয় জাতের মধ্যে খাসিয়া পান, বাংলা পান, সাচি পান, মিঠা পান। অন্য জাতের আরও পান আছে। ভাবনা নামের এক প্রজাতির পানের চাষ ও ব্যবহার বেশি হয় যশোর ও রাজশাহী অঞ্চলে। গাছ পান ও ঝাল পান বলে পুরু একজাতীয় পান যার স্থানীয় নাম রশিদপুরী। তার ব্যাপক উৎপাদন ও ব্যবহার হয় সিলেটে। এ ছাড়া পানের আরও কিছু বাহারি জাত আছে—যেমন চালতা, মহানলী ও চেরিফুলি, যার প্রচলন বেশি বরিশালে। চট্টগ্রামে উৎপন্ন হয় জনপ্রিয় জাত মহেশখালী ও গাছ পান, যা পাওয়া যায় মহেশখালী টেকনাফ ও উখিয়া অঞ্চলে। বিভিন্ন সূত্রে পাওয়া আরও কিছু বাহারি নামের পানের জাত যেমন ভাওয়াল (ময়মনসিংহ), জাইলো (বাগেরহাট), সন্তোষী (নবাবগঞ্জ), নাদিয়াবাসুত, উজানী, কর্পূরী। সীমিত আকারে দেশের বিভিন্ন অঞ্চলে এসব নানা জাতের পানের চাষ হয়। পান–সুপারি কেনা হতে শুরু করে নিজে খাওয়া অথবা মেহমানদের পরিবেশনায় ভিন্ন কায়দা–কানুন আছে। বিশেষ করে বিয়ে বাড়ির আনুষ্ঠানিকতায় বর ও কনে পক্ষের মধ্যে পানদান বিনিময়ে ছিল সূক্ষ্ম প্রতিযোগিতা। অন্দর মহলে নিজ বাড়ি অথবা পাড়ার বউ ঝি’দের যারা পানদান সাজানোর বিশেষ কায়দা–কানুন জানতেন তাঁদের বিশেষ খাতির করা হতো। আর সেই সাজানো পানদানগুলো সব সময় থাকত নানা কারুকার্যময়। পানদানে প্রথমে সাচি ও মিষ্টি পানের সঙ্গে হরেক জাতের সুপারির সঙ্গে ১৫/২০ জাতের মসলা ও জর্দা থাকত। এরপর ঢাকনা লাগিয়ে ওপরে লাগানো হতো রঙিন কাগজের হাতে কাটা হরেক ডিজাইনের ঝালর। এখানেই শেষ না, তৈরি পানদানকে সিল্কের তৈরি ছাপানো রঙিন রুমাল দিয়ে বেঁধে কনে অথবা বরের বাড়ি পাঠানো হতো। সিল্কের সেসব রঙিন রুমাল আসত সৌদি আরব থেকে। হাজিরা সৌদি আরবে হজ করে দেশে আসার সময় নিয়ে আসতেন। সঙ্গে জমজমের বোতলভর্তি পবিত্র পানি। আম্মার পান খাওয়ায় ছিল নানা ব্যতিক্রমী বিষয়। পছন্দ করতেন ঝাল ও পুরু ধরনের রশীদপুরী পান, যা পাওয়া যেত চায়ের শহর শ্রীমঙ্গলে। ষাট ও সত্তর দশকে প্রতি পরিবারে গড়ে আট আনা থেকে ১ টাকার পান (আনুমানিক ২৪ পিস) লাগত। সেখানে আমাদের বাসায় দেখতাম প্রতিদিন পান আসত কমপক্ষে ২/৩ টাকার। সঙ্গে কয়েক ধরনের জর্দা। তামাক পাতাকে বিশেষ প্রক্রিয়ায় গুয়ামুড়ি, ছফসহ আরও দু–এক জাতের মসলা সহযোগে বানানো হতো কড়া সুগন্ধি বিশেষ মিশ্রণ। এলাচি দানাকে খুলে রাখা হতো দানাদার মসলার আদলে। পানের সঙ্গে মসলা মুখে দেওয়ার সঙ্গে সঙ্গেই সুভাস ছড়িয়ে পড়ত চারদিকে। এই মসলার টানেই সম্ভবত পাড়ার খালা ও চাচিরা আমাদের বাসায় আসতেন প্রতি সন্ধ্যায়। আর মজাদার চা আর পানের জমজমাট আড্ডা চলতো রাত নয়টা অবধি। কখনো কোন কোন মুরব্বি, মা খালারা বসতেন তাবলিগ জমায়েতে। দীনের কথা আলাপ হতো। শুদ্ধ করে নামাজ শিক্ষার আলোচনাসহ আমল আর আখলাকের জরুরি মাসায়েলের বিষয়ে আলোচনা চলতো দীর্ঘক্ষণ।এসব আলোচনার প্রধান ভূমিকায় থাকতেন শিক্ষক মরহুম মওলানা মদরিস আলী খান সাহেবের বিবি। তাঁকে আমরা ডাকতাম খালাম্মা। সদ্য দুনিয়া ছেড়ে যাওয়া সাবেক বিমান কর্মকর্তা শোয়েবের আম্মা ছিলেন তিনি। জমায়েত শেষ হওয়ার পর চা, নাশতা ও পান পরিবেশনের দায়িত্ব ছিল আমাদের আম্মার ওপর। পান নিয়ে আরও একটি মজার গল্প আছে আমার আম্মার। ষাট দশকের মাঝামাঝি ঢাকা-সিলেট বিমানের যাত্রী পরিবহনে। তৎকালীন পিআইএর পাখাওয়ালা ফকার ফ্রেন্ডশিপ উড়োজাহাজের ফ্লাইট ছিল দিনে দুবার। সেই সময় বহরে যুক্ত হলো ছোট আকারের মাত্র ১৫/১৬ যাত্রী বহনযোগ্য স্টল নামের এয়ারক্র্যাফট, যেটি সিলেটের আরেকটি বিমানবন্দর শমসেরনগরে স্টপ ওভার করত সামান্য সময়ের জন্য। উড়োজাহাজের জন্য আলাদা সিঁড়ির দরকার পড়ত না। মূল দরজাই ছিল ওঠা–নামার সিঁড়ি। যত দূর জানি নিরাপত্তাজনিত কারণে সেই বিমানবন্দরের ব্যবহার পরে বন্ধ হয়ে যায়। ঢাকা-সিলেট-ঢাকা অভ্যন্তরীণ ফ্লাইটের ভাড়া দুই অঙ্কের বেশি ছিল না। তেমনি একটি ফ্লাইটে আব্বা ও আম্মা ঢাকা যাবেন। টিন শেডের চার চালের ছাউনি দেওয়া লাল বাংলো টাইপের বিল্ডিং ছিল মূল টার্মিনাল। সকালের ফ্লাইট ধরবেন বলে আগের দিন সিলেট গেলেন। লাগেজসহ সালুটিকর বিমানবন্দর (সিলেট বিমানবন্দর) হতে পাখাওয়ালা বিমানে উড়লেন আব্বা–আম্মা। খানিক পরই আবিষ্কার হলো, আম্মার হাতলওয়ালা ছোট বাক্স সমান রুপার তৈরি শখের পানদান পাশে নেই। সেটির ঢাকনার ভেতর খোপে খোপে সুপারি ও নানা জাতের জর্দা ছাড়া হরেক রকমের মসলা রাখা ছিল। প্রথমে নিচু স্বরে আব্বাকে জানালেন ‘ভয়াবহ’ সেই দুঃসংবাদ। এরপর বারবার আব্বাকে তাগাদা দিতে লাগলেন কিছু একটা করার জন্য। সেই সময় অধিকাংশ বিমানবালা ছিলেন উর্দুভাষী। ভাগ্যক্রমে একজন বাংলাভাষী বিমানবালা আম্মার আহাজারি শুনে এগিয়ে এলেন। সব শুনে উড়োজাহাজের পাইলটের সঙ্গে কথা বলে আসলেন। জানালেন, পাইলট সিলেটে যোগাযোগ করেছেন। কিছুক্ষণ পর পেলেন সুসংবাদ। পানদান পাওয়া গেছে, ওয়েটিং রুমে। তবে ইতিমধ্যে তা অর্ধেক খালি হয়ে গেছে। বাকিটুকু খালি হওয়ার পথে। মানে বিমাবন্দর ব্যবস্থাপকের অফিসের সবাই এই মজাদার মসলা যুক্ত পানের স্বাদ নিচ্ছেন।ঢাকা পৌঁছে জানা গেল, উড়োজাহাজের পাইলট হলেন গুটিকয়েক তরুণ বাঙালি পাইলটদের একজন, সিলেট নিবাসী মরহুম আলতাফ চৌধুরী। যিনি বাঙালি বলেই বুঝেছিলেন পান–সুপারিসহ খানদানি পানদানের আসল মর্ম। তাই তড়িৎ ব্যবস্থা নিয়েছিলেন। আর সে জন্যই আমার মা ফেরত পেয়েছিলেন তাঁর শখের পানদান। আশির দশকের প্রথম দিকে আমি আর বন্ধু জাহানুর গেলাম ভারতে। ৩/৪ দিন কলকাতা থাকাকালে আমাদের থাকার হোটেল ছিল রাসবিহারী অ্যাভিনিউয়ে। রাতে ভাত খেয়ে রাস্তা পেরিয়ে এক পান দোকানে এলাম। কলকাতার পান দোকানগুলো বুক সমান, কোথাও কোমর সমান উঁচুতে। সামনে উঁচু করে রাখা পানের ঢিবি আর তার পাশের থাকে শ খানেক মসলা। বড়সড় মাটির পাত্রে চুনের আয়োজন। বললাম, ‘দাদা বাবু দুটো পান চাই! দাদা বাবু মাঝারি সাইজের দুটো পান বের করে লাল কাপড় দিয়ে মুছলেন। তারপর শুরু হলো চুন ও খয়ের ঘসানো। ঘষছেন তো ঘষছেন। আর তাকিয়ে মিটি মিটি হাসছেন। আমরা বোকার মতো হেসে ওর হাসিতে শরিক হয়ে আছি। পানে ২/৩ টুকরো সুপারি দিয়ে জিজ্ঞেস করলেন, আর কিছু দেব? বললাম, দিতে পারেন ভালো জাতের কিছু মশল্লা। সঙ্গে নামও বললাম, পান পরাগ, গুয়ামুড়িসহ কয়েকটি নাম। এরপর হাতের আঙুল দিয়ে দেখিয়ে বললাম, সামান্য বাবা জর্দা দিয়েন।সঙ্গে সঙ্গে পিলে চমকানো হাসি দিয়ে হিন্দিভাষী পান দোকানি বলে উঠল, মেরা পাস তুরা (সামান্য) বাবা নেহি হ্যায়। মেরা পাস বড়া বড়া (বিরাট বিরাট) বাবা হ্যায়! আপনাদের লাগবে? চট করে বুঝে নিলাম, দোকানি আমাদের নিয়ে মজা করছে। আমাদের ভ্যাবাচেকা ভাব দেখে জিজ্ঞেস করল, বাংলাদেশ থেকে এসেছেন? দুজনে মাথা নেড়ে বললাম, জি। আপনার কি কোন সমস্যা হলো? জবাবে শতভাগ বিনয়ের ভাব নিয়ে বলল, নেহি ব্রাদার কোনো সমস্যা নাই! কারণ তোমরা বাংলাদেশি লোক স্রেফ বাবা কো জানতা হ্যায়। সবাই শুধু বলে, বাবা দিজিয়ে, বাবা দিজিয়ে। বহু কষ্টে ওর বাদরামি সহ্য করে বললাম, ঠিক আছে তোমার কাছে যা আছে তাই দাও। তাকে রাখা কালো একটি কৌটা যাতে হনুমানের ছবি। সেটি দেখিয়ে বলল, এটি নিতে পারো, বহুত ভালো জর্দা। টেস্ট ভি মিলেগা, সোয়াদ ভি মিলেগা। শুনেই ভাবলাম পাইছি তোমারে, এবার আমার জবাব সমজে নাও দয়া করে! হনুমান মার্কা জর্দা দেওয়া পানের খিলি দুটো হাতে নিয়ে, দুহাটু মুড়ে আসন দিয়ে বসা দোকানির এক হাঁটুতে আস্তে করে টোকা দিয়ে বললাম, আপ বহুত সমঝদার। আপনি আপনা বাপ কো নেহি জানতা হ্যায়! মগর আপকো জাত ভাইকো (জর্দার ডিব্বা দেখিয়ে) পেহচান লিয়া।বাংলায় যা দাঁড়ায়, তুমি বেশ বুঝদার ব্যক্তি! নিজের বাপ কে না জানলেও নিজের জাত ভাইকে ভালোই চিনতে পেরেছ। বলেই এক দৌড়ে রাস্তা পার হয়ে হোটেলে। আর কখনো ওই দোকানে পান খেতে যাইনি!রাজশাহী বিভাগের বাঘা উপজেলায় এক মাজারের মেলায় সিদ্দিকুর রহমান নামে এক ব্যক্তি নানা জাতের ভিন্ন ভিন্ন দামে পানের খিলি বিক্রি করেন। বেশ জনপ্রিয় এসব পানের খিলি। এর জন্য অনেকেই ভিড় জমান এই দোকানে। পানের খিলির আছে বাহারি নাম। দামে রয়েছে ভিন্নতা। চমকে ওঠোর মতো। যেমন নবাব পানের খিলি। শ খানিকের কাছাকাছি মসলা সঙ্গে সামান্য পরিমাণ সুপারি গুঁড়ো। মাত্র ১ হাজার ৫০ টাকা। নবাব পান পরিবেশন হয় পালকি ডিজাইনের কারুকার্যময় পানদানে। তারপর বাদশাহীপান, জমিদার পান ৫০০ টাকা প্রতিটি। নানা জাতের ভেষজ আইটেম দিয়ে বানানো আয়ুর্বেদিক পান। রসময় সম্পর্কের নামের পানের খিলি। বেয়াই–বেয়াইন পান, শালী–দুলাভাই পান, ভালোবাসা পান, হাসি–খুশি পান। এখানেও দামের তারতম্য আছে। রাজনীতিবিদরা যেভাবে এক মুহূর্ত পাবলিকের মঙ্গল চিন্তা ছাড়া থাকতে পারেন না, রাজশাহীর সিদ্দিক ভাই সব ধরনের মানুষের জন্য বানিয়েছেন জনতা পান। প্রতিটি ২০ টাকা। মাঝে মধ্যে মূল্য হ্রাসে দাম নেমে আসে ১০ টাকায়। এত গেল উত্তরবঙ্গের কথা।পুরান ঢাকায় এখনো দেখা যায় জরির কাজ করা লাল রঙের ওয়েস্ট কোট। সঙ্গে তেরচা করে জরির কাজের লাল টুপি পরে উর্দু শের বলতে বলতে বিক্রি করে মসলাদার পানের খিলি। উৎসব পার্বণে বিশেষ করে দুই ঈদের আগেভাগে অগ্রিম অর্ডার দিয়ে রাখা হয়। চট্টগ্রামের মহেশখালী ও সিলেটের নানা অঞ্চলে নানা নামের হরেক জাতের মসলাদার পানের খিলি বিক্রি হয়। কোন কোন জায়গায় সিনেমার জনপ্রিয় নায়িকাদের নামে পানের খিলির নামকরণ হয়। যেমন কারিশমা পান, কাজল পান, ববিতা পান, ক্যাটরিনা পান—এমন আরও অনেক নাম। মজাদার পান সেবনের গল্প শুনুন। আমার এক আমেরিকা প্রবাসী আত্মীয় অনেক দিন দেশে যান। ১৯৯৮/৯৯ সালে প্রায় ১৫/১৬ বছর পর দেশে যাওয়ার পথে লন্ডনে দুদিন যাত্রাবিরতি করলেন। আত্মীয়ের সঙ্গে দেখা হওয়ার পর বললাম, লন্ডনে কোথায় যাবেন আর কি দেখবেন? উত্তরে বললেন, শুনেছি ব্রিকলেন, বাংলা টাউনে নাকি দেশের স্টাইলে পানের দোকান আছে। অনেক দিন হয় মজা করে পান খাই না। আমার বড়ই শখ কাঁচা সুপারিসহ বাবা জর্দা আর মসলা দিয়ে মুখ ভর্তি করে একটি মজাদার পান খাব। সঙ্গে একটি কড়া গোল্ড লিফ সিগারেটে সুখ টান। সেই আত্মীয়ের চক চক করা চোখে দেখলাম দেশকে দেখার। কাঁচা মাটির সোঁদা সোঁদা সুভাস নেবার হাজারো আকুতি চোখে মুখে ভেসে উঠছে। সঙ্গে সঙ্গে নিজের মনের কোণে ভেসে উঠল ফেলে আসা শহরে এক প্রিয় বড় ভাইকে প্রায়ই দেখতাম। সুনামগঞ্জ বাজারে এক দোকানের সামনে দাঁড়িয়ে মুখভর্তি করে পান খেয়ে দামি এক শলা সিগারেটে টান দিয়ে জিজ্ঞেস করতেন, রুপু, কেমন আছ? সবকিছু ঠিক মতো চলছে তো?\n"
  },
  {
    "headline": "\n৩০ কোটি ডলারের লটারি  জিতলেন ট্রাক চালক\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nনিউইয়র্কের ৫৬ বছর বয়সী ডেভিড জনসন ২৯৮.৩ মিলিয়ন (প্রায় ৩০ কোটি) ডলারের লটারি জিতেছেন। পাওয়ার বল নামে পরিচিত এ লটারির তিনিই একমাত্র জ্যাকপট বিজয়ী। নিউইয়র্ক স্টেটের ইতিহাসের দ্বিতীয় বৃহত্তম জ্যাকপট বিজয়ী ডেভিড জনসন।  ২৫ জানুয়ারি কুইন্সের রিসোর্টস ওয়ার্ল্ড ক্যাসিনোতে ইয়োলান্দা ভেগ লটারি বিজয়ী হিসেবে পূর্ব নিউইয়র্কের বাসিন্দা ডেভিড জনসনের নাম আনুষ্ঠানিকভাবে ঘোষণা করেন। অনুষ্ঠানে জনসন বলেন, ক্রিসমাসের পর তিনি অসুস্থ থাকা সত্ত্বেও কাজ করেছেন; যাতে তিনি নতুন বছরের ছুটির বেতন পান । তিনি সব সময়ের মতো তাঁর ট্রাকে গ্যাস নিতে গিয়ে মিনিমার্ট থেকে ৫ ডলারের লটো খেলে থাকেন। রবারে মেগা মিলিয়নস ও পাওয়ার বল টিকিট কিনেছিলেন। জনসন দ্রুত বেছে নিয়েছেন তাঁর নম্বর যথাক্রমে ২৫,২৫,৩৮,৫২ ও ৬৭ সঙ্গে পাওয়ার বল নম্বর ২৪। লটারির টিকিট কেনার পরের দিন অসুস্থ হয়ে পড়েন জনসন। তখন তাঁর বন্ধু তাঁকে ফোন করে বলেন যে এবারের বিজয়ী টিকিটটি ওই গ্যাস স্টেশন থেকে বিক্রি করা হয়েছে। উত্তরে জনসন হেসে বলেছেন, “বিজয়ী আমি নই এবং আমার ভাগ্য অত ভালো নয়।” তখনো তিনি নিজের টিকিটের সঙ্গে বিজয়ীর সংখ্যা মিলিয়ে দেখেননি।২৫ জানুয়ারি তিনি নিজের টিকিট স্ক্যান করেন এবং তখনই বুঝতে পারেন যে তিনিই সেই ভাগ্যবান বিজয়ী। সঙ্গে সঙ্গে আনন্দে লাফ দিয়ে ওঠেন। তারপর নিজের গাড়িতে বসে গান শুনতে শুনতে বাসায় ফিরে আসেন এবং আর কাজ না করার মনস্থ করেন । বাড়ি ফিরে জনসন স্ত্রী-কন্যাকে সুসংবাদটি জানান। স্ত্রী বিশ্বাস না করলেও মেয়ে খুশিতে চিৎকার করতে থাকে। সঙ্গে সঙ্গে জনসন নিজের বিজয় আনন্দ প্রকাশ করেননি এবং পুরস্কার দাবি করেননি। তিনি জানান, সবচেয়ে নিরাপদ স্থানে টিকিটটি রেখে দিয়েছিলেন যাতে চুরি বা হারিয়ে না যায় । জনসনের বিজয়ী অঙ্ক থেকে সরকারি কর দেওয়ার পর দুই বারে যথাক্রমে ১৮০ মিলিয়ন ও ১১৪ মিলিয়ন গ্রহণ করবেন বলে ঠিক করেছেন। এই টাকায় তিনি একটি লাল পোরশে গাড়ি ও একটি সুন্দর ঘর কেনার কথা ভাবছেন। এখন ব্রুকলিনে থাকলেও নিউইয়র্কের জ্যামাইকায় বেড়ে উঠেছেন জনসন। নিজের এলাকা থেকে অনেক দূরে যাওয়ার কথা ভাবতে পারেন না। তিনি বলেন ‘নিউইয়র্ক আমার প্রাণের শহর। আমি এখানেই থাকতে চাই।’\n"
  },
  {
    "headline": "\nপ্রযুক্তির আধিপত্যে ঝুঁকিতে গণমাধ্যম\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nফেসবুকের ‘মনোপলি বিজনেস’ কৌশল নিয়ে এবার মুখ খুলেছেন নিউইয়র্কের কংগ্রেস-প্রতিনিধি আলেক্সান্ডার ওকাসিও-কর্টেজ। এ সপ্তাহের শেষের দিকে নিউইয়র্কের রিপ্রেজেনটেটিভ আলেক্সান্ডার ওকাসিও-কর্টেজ প্রযুক্তির একচেটিয়া আধিপত্য সম্পর্কে বলেন, প্রযুক্তির একচেটিয়া আধিপত্য সাংবাদমাধ্যমকে ধ্বংস করছে। গত ২৬ জানুয়ারি টুইটারে এক বার্তায় তিনি বলেন, সাংবাদিকতার ক্ষেত্রে সবচেয়ে বড় হুমকি এখন প্রযুক্তির একচেটিয়া ব্যবসা ও মালিকানার আধিপত্যের প্রতিযোগিতা। ওকাসিও-কর্টেজের দেওয়া বিবৃতিটি সংবাদমাধ্যমসহ আমেরিকার অনলাইন মাধ্যমে ব্যাপক সাড়া ফেলেছে। তিনি আরও বলেন, স্বাস্থ্যকর গণতন্ত্রের জন্য উন্নত মানের সাংবাদিকতা প্রয়োজন।ওকাসিও কর্টেজ বিশেষ করে ফেসবুকের কথা উল্লেখ করে বলেন, ২০১৬ সালে আমেরিকার প্রেসিডেন্ট নির্বাচনের সময় ভুল তথ্য ছড়িয়ে দেওয়ার জন্য রাশিয়া ফেসবুকে ব্যবহার করেছে। যদিও ফেসবুক তার জবাবদিহির দাবির মুখে ষড়যন্ত্রমূলক তত্ত্বগুলোর সঙ্গে সম্পর্কিত তথ্যের জন্য অর্থও দিয়েছে। তিনি দাবি করেন, প্রযুক্তির বেশির ভাগ প্ল্যাটফর্ম বর্তমানে উচ্চ মানের সত্য তথ্য প্রচারে ব্যর্থ। ওকাসিও-কর্টেজ নিউইয়র্ক টাইমস-এর নভেম্বরের একটি প্রতিবেদনের কথা উল্লেখ করেন। যেখানে দেখা যায়, ফেসবুকের যোগাযোগ রক্ষাকারী দলটি কোটিপতি জর্জ সোরোসকে খতিয়ে দেখার সিদ্ধান্ত নিয়েছে। কারণ তিনি ফেসবুক ও গুগলকে তাদের ‘দিন গণনা শুরু হয়েছে’ বলে মন্তব্য করেছেন এবং এই দুটো কোম্পানিই প্রযুক্তির নতুনত্বের প্রতিবন্ধকতা বলে ব্যাখ্যা করেছেন।ফেসবুক ও গুগল আমেরিকার অনলাইন বিজ্ঞাপনী আয়ের দুই-তৃতীয়াংশ নিয়ন্ত্রণ করছে। সংবাদ তৈরির ক্ষেত্রে ফেসবুক ও টুইটারের ভূমিকা মূলধারার সংবাদপত্র বা টেলিভিশনের থেকে কম নয়। তারা বর্তমান প্রযুক্তি বাজারে এমন আধিপত্য বিস্তার করে রেখেছে, যেখানে কেবল অনাগতরাই নয়, বরং বিভিন্ন অনলাইন সংবাদমাধ্যমগুলোও নিজেদের টিকিয়ে রাখতে হিমশিম খাচ্ছে। অর্থাৎ ফেসবুক, গুগল, টুইটারের মতো সামাজিক যোগাযোগ মাধ্যমগুলো প্রচলিত সংবাদমাধ্যমকে চ্যালেঞ্জের মুখে ফেলেছে। বহুল জনপ্রিয়তার কারণে ফেসবুক বিভিন্ন সোর্স তৈরি করতে আগ্রহী হচ্ছে এবং বিভিন্ন সোর্সের সঙ্গে যোগাযোগ, তথ্য আদান-প্রদান, ছবি ও ভিডিওচিত্র ব্যবহার করছে। ফেসবুকের সার্চ ইঞ্জিনের কারণে চলমান যেকোনো ঘটনা সম্পর্কে সাধারণ মানুষ তড়িৎ জানতে পারছে। যেকোনো কী-ওয়ার্ড লিখে সার্চ দিলে সে বিষয়ে বিস্তারিত খবরাখবর চলে আসছে টাইমলাইনে। আর এই কারণে মূলধারার সংবাদমাধ্যমগুলো নিজেদের এজেন্ডা সেট করার সুযোগ কম পাচ্ছে। ফেসবুক এখন নিজস্ব মিডিয়া হিসাবে কাজ করছে। দর্শক-শ্রোতার ওপর এর প্রভাব টেলিভিশন ও পত্রিকার চেয়ে অনেক গুণ বেশি বলেই সমালোচকেরা মনে করছেন। উদাহরণস্বরূপ বলা যায়, মার্কিন প্রেসিডেন্ট ডোনাল্ড ট্রাম্প সংবাদ সম্মেলনের চেয়ে ‍টুইটার পোস্টে বেশি সক্রিয় থাকেন। তাঁর প্রতিটি টুইটই সংবাদ পত্রে আসার আগেই ভাইরাল হয়ে যাচ্ছে। এমতাবস্থায়, মূলধারার সংবাদমাধ্যমগুলো তাদের বাণিজ্য হারাচ্ছে।বিভিন্ন সংবাদমাধ্যমের বিশিষ্টজনেরা বলছেন, ফেসবুক ও টুইটারের মাধ্যমে ভুয়া নিউজ ও ভুল তত্ত্ব সাধারণ মানুষের কাছে ছড়িয়ে পড়ছে। সে জন্য কাউকে কারও কাছে জবাবদিহি করতে হচ্ছে না, যদি না সেটা নিয়ে জোরালো তদন্ত হচ্ছে। একটি সংবাদমাধ্যমকে খুব সতর্কতার সঙ্গে তথ্য সরবরাহ করতে হয় এবং সংবাদমাধ্যমগুলো যেকোনো ভুল তথ্য প্রচারের জন্য জবাব দিতে বাধ্য। সামাজিক মাধ্যমের ভিডিও অংশীদারত্বগুলো একটি কোম্পানিকে যেমন তৈরি করতে পারে, তেমনি ভাঙতেও পারে। কলম্বিয়া জার্নালিজম রিভিউতে দেখা যায়, অনলাইন মিডিয়া কোম্পানি মাইক ফেসবুক ভিডিওতে মূল ফোকাস করার সিদ্ধান্ত নিয়ে ২০১৮ সালে সম্পাদকীয় সব কর্মচারীকে চাকরিচ্যুত করে এবং ডিজিটাল মিডিয়া কোম্পানি বিডিজিতে কোম্পানিকে ছেড়ে দেয়। কিন্তু যখন ফেসবুক সিদ্ধান্ত নেয় যে, তারা ভিডিওটি আর চাচ্ছে না, তখন মাইকের আর কোথাও যাওয়ার উপায় ছিল না। আমরা দেখেছি ২০১৫ সালে ফেসবুক নিয়ে এসেছে ইনস্ট্যান্ট আর্টিকেল। স্লো স্পিডের কারণে যখন মানুষ সংবাদ সাইটগুলোতে নজর বুলাতে বিরক্তবোধ করছিল, তখন ইনস্ট্যান্ট আর্টিকেল এসে পাঠকদের আকৃষ্ট করল। এর ফলে বিভিন্ন সংবাদ সাইট তার নিয়মিত ভিজিটর হারাতে শুরু করল। সংবাদের মূল সাইটকে পেছনে ফেলে বিভিন্ন বিজ্ঞাপনের ব্যবস্থা রাখা হয়েছে এই ইনস্ট্যান্ট আর্টিকেলে। যার ফলে দেখা যায়, বিভিন্ন বিজ্ঞাপনী সংস্থাগুলো সরাসরি সংবাদ সাইটে বিজ্ঞাপন না দিয়ে বেছে নিচ্ছে ফেসবুক মাধ্যমকে। যদি কিছুদিন আগে সংবাদ সংস্থার নিজস্ব সাইটগুলোর স্পিড-আপের জন্য ‘এএমপি’ সাইটের অবতারণা হয়েছে, কিন্তু তত দিনে ফেসবুক বড় অঙ্কের একটা অর্থ হাতিয়ে নিয়েছে। দর্শক-স্রোতার ওপর ফেসবুকের দখলদারির কারণে ফেসবুক তার নিউজ ফিডে এমন কিছু নিয়মাবলি যুক্ত করেছে যা সিদ্ধান্ত নেয়, ফেসবুকের কোনো খবর ১ বিলিয়ন সক্রিয় সদস্যের কাছে যাবে। প্রতিটা খবরে সদস্যদের চোখ বুলানোয় মিডিয়া কোম্পানিগুলো বড় রকমের অর্থ আয় করে। ওকাসিও-কর্টেজ অবশ্য উল্লেখ্য করেননি, অ্যাপল ও গুগলের ক্রমবর্ধমান কিছু নিউজ প্ল্যাটফর্ম রয়েছে যা অ্যাপল নিউজ ও গুগল নিউজ নামে চলমান ট্রেন্ডিং এবং সংবাদ সামগ্রী প্রচার করে থাকে। মনোপলি বিজনেস এখানেও বর্তমান। ওকাসিও-কর্টেজ সম্ভবত তার বার্তাটি আরও বিস্তৃতভাবে ছড়িয়ে দিতে টুইটারসহ নানা সামাজিক মাধ্যম ব্যবহার করেছেন। ভুল তথ্য প্রচারের জন্য টুইটারও সমস্যায় পড়েছে। টুইটার মিথ্যা তথ্য পোস্ট করায় কিছু অ্যাকাউন্ট স্থগিত করা হয়েছে। ফেসবুক, গুগল ও অন্যান্য কারিগরি সংস্থাগুলো নিজেদের মাধ্যম থেকে ভুল তথ্য বাতিল করতে কাজ করছে। উদাহরণস্বরূপ বলা যায়, গত বছর ফেসবুক ও গুগলের ইউটিউব থেকে অ্যালেক্স জোন্সের ইনফোওয়ার চ্যানেলগুলো থেকে সব তথ্য সামগ্রী সরিয়ে দেওয়া হয় যা ছিল জোন্সের ঘৃণা ও ষড়যন্ত্রমূলক তত্ত্ব প্রচারের ওপর ভিত্তি করে। ফেসবুক তাদের নিউজফিডের নিয়মাবলি পরিবর্তন করে সম্প্রতি ৩০০ কোটি ডলার ক্ষতির মুখে পড়েছে। এই খবরটি সারা বিশ্ব জানে। কিন্তু ফেসবুকের নোংরা কৌশলে সংবাদ সংস্থাগুলো যে পরিমাণ ক্ষতির মুখে পড়ছে, তা এখনো তেমন জোরালোভাবে আলোচনায় আসেনি। ওকাসিও-কর্টেজের মন্তব্যের বিষয়ে ফেসবুক এখনো কোনো রকম প্রতিক্রিয়া জানায়নি।\n"
  },
  {
    "headline": "\nধর্মের দোহাই, অতঃপর...\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\n[যে ধর্মের দোহাই দিয়ে ১৯৪৭ সালে পাকিস্তান নামের একটি রাষ্ট্র হয়েছিল, পরবর্তীতে দেখা গেল পশ্চিম পাকিস্তান শুধু শোষকের ভূমিকাই পালন করেনি, তারা চেয়েছিল পূর্ব পাকিস্তানের জনগণকে আর্থিক ও মানসিকভাবে পুরোপুরি পঙ্গু করে দিতে। ১৯৭১ সালে যুদ্ধের সময় পশ্চিম পাকিস্তানিদের আসল ধর্মীয় রূপটি দেখা গেল। তাদের সঙ্গে যোগ দেয় তৎকালীন মুসলিম লীগ, জামায়াতে ইসলামী, নেজামে ইসলাম, পিডিপি সহ কিছু বিপথগামী দল এবং ব্যক্তিবর্গ। পশ্চিম পাকিস্তানের শাসকেরা একাত্তরে মুক্তিযুদ্ধ চলাকালে এই রাজাকার, আলবদর বাহিনী বানিয়ে তাদের প্রত্যক্ষ সহযোগিতায় পূর্ব বাংলার হিন্দু ধর্মাবলম্বীদের জোর করে ধর্মান্তরিত করা শুরু করে। বলার অপেক্ষা রাখে না, এই হীন কাজে সহযোগিতার হাত বাড়িয়ে দেয় স্থানীয় শান্তি কমিটির চেয়ারম্যান আর তার চেলা–চামুণ্ডারা। আজকের গল্পটি যিনি বলছেন তার বিশেষ অনুরোধে নামটি গোপন রাখা হল। ধরা যাক তার নাম নিতাই। তিনি বর্তমানে নিউইয়র্কে বসবাস করছেন। তিনি জানালেন কীভাবে ১৯৭১ সালে কিশোরগঞ্জ মহকুমার দুই হিন্দু নারীকে জোর করে ধর্মান্তরিত করা হয়েছিল। শুধুই কি ধর্মান্তরের ঘটনা? সেই গল্পের ভেতরে রয়েছে আরও অনেক গভীর ভয়াবহতার ছাপ। বিশেষ অনুরোধে গল্পের কুশীলবদের নাম পরিবর্তন করে দেওয়া হয়েছে]\nগল্প-১১রাধিকা দেবী ও আনিকা দেবীর মুসলমান হওয়ার গল্প, অতঃপর...রাতে ঘুমোতে যাওয়ার আগে টিন শেড বাড়ির প্রতিটা দরজা ভালো করে বন্ধ কিনা, তা পরীক্ষা করার দায়িত্ব বাড়ির বড় মেয়ে রাধিকা দেবীর। এটি তার প্রতিদিনের মুখস্থ রুটিন। রাধিকা দেবী স্থানীয় একটি গার্লস হাইস্কুলের শিক্ষক। ডিগ্রি পাশ করেই তিনি শিক্ষকতা পেশায় যোগ দেন। এখনো বিয়ে হয়নি। দেখতে বেশ মার্জিত ও রুচিসম্মত। রাধিকাদের বাড়িটি কিশোরগঞ্জ শহর থেকে একটু দূরে। সন্ধ্যা নামার সঙ্গে সঙ্গেই গ্রামীণ জনপদে শিয়াল ডাকাডাকি শুরু করে দেয়। রাতের বেলায় একদিকে শিয়ালের উৎপাত, অন্যদিকে রাজাকার আলবদর। স্থানীয় শান্তি কমিটির চেয়ারম্যান মাওলানা মমতাজ উদ্দীন সরকার রাধিকার বাবার খুব পরিচিত। রাধিকার বাবাকে সবাই ডাকে পরেশ বাবু নামে। তিনি এক সময় প্রাথমিক বিদ্যালয়ে শিক্ষকতা করতেন। স্থানীয় সবাই তাঁকে খুব শ্রদ্ধা ও সমীহ করে। তবে এখন সময়টা খারাপ। কাউকেই বিশ্বাস নেই। যেকোনো সময় অঘটন ঘটতে পারে। তাই বাবার নির্দেশে রাধিকার আর তার বোন খুব সাবধানে চলাফেরা করেন। খুব প্রয়োজন না হলে দিনের বেলায় তারা ঘর থেকে বের হন না। রাতেও তারা সাবধানতা অবলম্বন করে থাকেন। যেমন রাতে বাড়ির ভেতর কোনো বাতি জ্বলবে না। হারিকেন, কুপিবাতি নিষিদ্ধ। ঘরে পরেশ বাবুর পুরোনো একটা ট্রানজিস্টর রেডিও আছে। সেটাকে লেপের নিচে নিয়ে খুব গোপনে স্বাধীন বাংলা বেতার কেন্দ্রের প্রচারিত খবর, আকাশবাণীর খবর শোনা ছিল রাধিকা ও তার পুরো পরিবারের সবচেয়ে গুরুত্বপূর্ণ কাজ। রাধিকার ছোট আরেক বোন আছে। তার নাম আনুকা দেবী। সে স্থানীয় গার্লস স্কুলে অষ্টম শ্রেণিতে পড়ে। তবে যুদ্ধের সময় তাদের সময়টা ভালো যাচ্ছিল না। একে তো হিন্দু, তার ওপর বড় ভাই মুক্তিযুদ্ধে গেছে। সব দিক থেকে রাধিকার বাবা পরেশ বাবু তার দুই স্ত্রী ও দুই কন্যা নিয়ে সারাক্ষণ ভগবানকে জপতেন। সম্ভবত তখন অক্টোবরের মাঝামাঝি কোন একটা সময়। কিশোরগঞ্জ শহরে তত দিনে মিলিটারি ও তাদের দোসর রাজাকার, আলবদর বাহিনীর তাণ্ডবে ত্রাহি দশা। দলে দলে বালক বয়সী ছেলে–ছোকরা থেকে শুরু করে মধ্যবয়সী—সবাই মুক্তিযুদ্ধে যোগ দিচ্ছেন। এদিকে প্রায় প্রতিদিনই মুক্তিযোদ্ধাদের সঙ্গে রাজাকার আলবদর বাহিনীর যুদ্ধের খবর কানে ভেসে আসছে। অন্যান্য সময়ের মত রাধিকা দেবী ঘরের সব কটা জানালা-দরজা বন্ধ করে ঘুমোতে গেলেন। তখন গভীর রাত। হঠাৎ ঘরের দরজায় হালকা একটা টোকা পড়ল। সেই টোকায় বাড়ির সবাই জেগে উঠল। সবার চোখে আতঙ্ক! কিসের টোকা? কে বাইরে? কী চায়? একসঙ্গে হাজারটা প্রশ্ন! কিন্তু দরজায় টোকা পড়ার শব্দটা ক্রমশ বাড়তে থাকল। দরজার ওপার থেকে কে জানি একজন চেঁচিয়ে বলল, ‘স্যার, দরজা খোলেন, আমি মুসা। ভয় নাই। একটা বিশেষ খবর দিতে আমাকে মাওলানা মমতাজ উদ্দীন সরকার পাঠিয়েছে। কোনো ভয় নাই। দরজাটা একটু খোলেন। আমরা থাকতে কিসের ভয়?’এলাকায় পরেশ বাবুর একজন অতি সৎ ও গুণী ব্যক্তি হিসেবে বিশেষ সম্মান আছে। তা ছাড়া তিনি দীর্ঘদিন ধরে স্থানীয় একটি প্রাইমারি স্কুলের শিক্ষক থাকায় স্থানীয়ভাবে বেশ নামও কুড়িয়েছেন। পরেশ বাবু বুঝতে পারলেন, দরজা তাকে খুলতে হবেই। না খুললে বরং হিতে বিপরীত কিছু হতে পারে। তিনি তাঁর স্ত্রী ও মেয়েদের সঙ্গে শলা পরামর্শ করে দরজা খুলে দিলেন। দরজা খুলে দিতেই ঘরের মধ্যে তিনজন তরুণ ঢুকে পড়ল। তাদের একজন মুসা, অন্য দুজনকে দেখে মনে হল তারা সম্ভবত এই এলাকার স্থায়ী কেউ না। সবার মুখে চাপ দাঁড়ি, মাথায় টুপি। সবাই স্থানীয় শান্তি কমিটির চেয়ারম্যানের লোক। রাজাকার কিলার বাহিনীতে তাদের নাম। মুসার সঙ্গে পরেশ পরিবারের পরিচয় অনেক আগে থেকেই। একসময় মুসার শিক্ষক ছিলেন পরেশ বাবু। মুসা ঘরে ঢুকেই পরেশ বাবুকে উদ্দেশ্য করে বললেন, ‘স্যার আদাব’। পরেশ বাবু প্রতি উত্তরে মাথা ঝাঁকালেন। তারপর মুসার দিকে তাকিয়ে তিনি বললেন, ‘কী ব্যাপার মুসা? এত রাতে তোমরা এখানে? কী চাও? কোন সমস্যা?’‘না না স্যার। কোনো সমস্যা নেই। একটা খুব সাধারণ বিষয় নিয়ে আপনার এখানে এসেছি। এখন সময় যা হোক, আপনাদের দেখাশোনা করার দায়িত্ব আমাদেরই। আপনারা হিন্দু হতে পারেন কিন্তু মানুষ তো খারাপ না।’ মুসার এ ধরনের ঔদ্ধতপূর্ণ কথায় রাধিকার প্রতি উত্তর জিভে চলে এসেছিল। কিন্তু সে নিজেকে সামলে নেয়। সে নিজের সঙ্গেই নিজে কথা বলল। এখন কথার উত্তর দেওয়ার সময় না। সময় খারাপ।‘ঠিক আছে মুসা। তাহলে বলো কি বিষয়? কী বলতে চাও? এই বলে মুসার দিকে হা করে উত্তরের অপেক্ষায় তাকিয়ে রইলেন পরেশ বাবু।‘স্যার, বিষয়টা জরুরি, আবার জরুরি না। আপনারা তো আমাদের পর কেউ না। বিষয়টা তাহলে একটু খোলাসা করেই বলি। মুসা বার কয়েক গলা খাকারি দিয়ে তার আসল কথা বলতে শুরু করে।স্যার, দেখেন, শহরে পাকিস্তানি মিলিটারি এসেছে। পবিত্র ইসলামকে টিকিয়ে রাখতে আর পাকিস্তানকে পবিত্র রাখতে আমরা পাকিস্তানের খেদমতে নিজেদের নাম লিখিয়েছি। আপনার এক ছেলে মুক্তিযুদ্ধের মত জঘন্য একটি কাজে জড়িয়েছে। এর জন্য আপনাকে অনেক বেশি খেসারত দিতে হতো। কিন্তু আপনি পুরোনো দিনের মানুষ। আমাদের স্যার। আপনাকে নিয়ে কোনো সমস্যা না। কিন্তু আপনার দুটো মেয়েকে নিয়ে আমরা যেকোনো সময় বিপদে পড়ে যাব। পরেশ বাবু ভ্রু উঁচিয়ে অবাক হয়ে জিজ্ঞেস করলেন, ‘কী বলতে চাও মুসা। পরিষ্কার করে বলো। আমার মেয়ে দুটোকে নিয়ে বিপদ কেন হবে? ওরা কী করেছে? আমাদের কী করতে বলো তুমি?’ ‘না, আপনার মেয়ে দুটো আমাদের বিরুদ্ধে কিছু করেনি। তবে যেহেতু তারা হিন্দু, তাই আপনার মেয়ে দুটোকে আমরা কলমা পড়িয়ে মুসলমান বানাব। তাদের নতুন মুসলমান নাম হবে। তারপর আর কোনো সমস্যা নেই। পাকিস্তানি মিলিটারিরা হিন্দু পছন্দ করে না। তারা যদি বিন্দুমাত্র বুঝতে পারে, আপনার মেয়ে দুটি হিন্দু তাহলে মহাবিপদ হবে।’পরেশ বাবু দুই হাত দিয়ে মুখ ঢেকে শব্দ করে কেঁদে উঠলেন। বাবার পেছনে দূরে দাঁড়িয়ে ছিল তার দুই মেয়ে রাধিকা আর অনিকা। তারাও দুজনে এসে বাবাকে জড়িয়ে কাঁদতে লাগল।এবার মুসা তার চেহারায় একটু কঠিন রূপ নিয়ে আসল। ‘স্যার, এখানে গভীর রাতে কাঁদার মতো আমি কিছু বলি নাই। আর আপনার মেয়েরা তো সত্যি সত্যি মুসলমান হচ্ছে না। শুধু দুজনকে কলমা পড়িয়ে দুটো মুসলমান নাম দেওয়া হবে, এই যা।’পরেশ বাবু বুঝতে পারলেন তার সামনে অনেক বিপদ। শুধু বললেন, ‘ঠিক আছে। আমার মেয়ে দুটোর যদি মঙ্গল হয় তাহলে তাদের তোমরা মুসলমানই বানাও। তা কখন তোমাদের ইমাম আসবে? আমাকে জানিও।’মুসা এবার মুচকি হাসল। বলল, ‘স্যার, কোন ইমাম এখানে আসবে না। আমাদের সঙ্গে আপনার মেয়েরা যাবে। আমাদের শান্তি কমিটির চেয়ারম্যান তাদের অপেক্ষায় বসে আছেন। তাদের দুজনকে তিনি নিজে কলমা পড়িয়ে মুসলমান বানাবেন। তারপর আমরা আবার আপনার মেয়েদের আপনাদের কাছে ফেরত দিয়ে যাব।’এসব কথা শুনতে শুনতে পরেশ বাবুর বৃদ্ধা স্ত্রী মূর্ছা গেলেন। পরেশ বাবু কাঁদতে কাঁদতে হাত দিয়ে মুখটা ঢেকে বাড়ির চৌকাঠে বসে পড়লেন। রাধিকা ও আনুকাকে অনেকটা জোর করে ধরে নিয়ে যায় মুসা ও তার বাহিনী। দুজনকে সেই রাতে শান্তি কমিটির চেয়ারম্যানের বাড়িতে নেওয়া হয়েছিল। সেই রাতেই তাদের দুজনকে ধর্মান্তরিত করা হয়েছিল। একজনের নাম রাখা হয়েছিল আয়শা খাতুন, আরেকজনের নাম হয়েছিল রাহেলা খাতুন। না, কথামত মুসলমান হওয়ার পর তাদের দুজনকে আর তাদের নিজ বাড়িতে পাঠানো হয়নি, পাঠানো হয়েছিল শান্তি কমিটির চেয়ারম্যানের বাড়িতে আসা অতিথি দুই পাকিস্তানি মেজরের শয়ন কক্ষে।রাধিকা ও অনিকার খবর আর জানা যায়নি। পরেশ বাবু ও তাঁর স্ত্রী কন্যাদের শোকে কিছুদিন পরই মারা যান। তবে তাদের মুক্তিযোদ্ধাপুত্র বীরের মতো যুদ্ধ করে লাল সূর্য পতাকাটা কাঁধে করে বাড়ি ফিরে এসেছিলেন।রাধিকা ও অনিকাদের ত্যাগের বিনিময়েই এই স্বাধীন বাংলাদেশ। তাদের এই জাতি কখনই ভুলবে না।\n"
  },
  {
    "headline": "\nক্যাবচালকের আত্মকথন\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nএক তরুণ ও এক তরুণী ঠিক কোথায় আমার গ্রিনক্যাবে উঠেছিল, মনে করতে পারছি না। রুজভেল্ট অ্যাভিনিউ বা জংশন বুলেভার্ডের কাছাকাছি কোথাও হতে পারে। যাবে অ্যাস্টোরিয়ার ৩৫ অ্যাভিনিউর ইউনাইটেড আর্টিস্ট মুভি থিয়েটারে। নর্দার্ন বুলেভার্ড ধরে এগিয়ে যাচ্ছি। সম্ভবত ৮১ স্ট্রিটের কাছে কোথাও আমাকে থামতে বলল। থামলাম। তরুণটি গাড়ি থেকে বেরিয়ে গেল। কিছুক্ষণ পর ফিরে এসে তরুণীকে কী যেন বলল। তারপর দুজন তাদের একটা ‘ফেভার’ দিতে একযোগে আমাকে অনুরোধ, অনুনয়-বিনয় করতে থাকল। কী ‘ফেভার’? মদের দোকান তাদের কাছে মদ বিক্রি করছে না। সে বয়স এখনো তাদের হয়নি। আমি কিনতে পারব। তাই আমি যেন তাদের জন্য মদ কিনে নিয়ে আসি। আমি অপারগতা প্রকাশ করলাম। কিন্তু ওরা নাছোড়বান্দার মতো আমাকে রাজি করানোর চেষ্টা করতে থাকল। আমি স্পষ্ট জানিয়ে দিলাম, আমার ধর্মীয় বিশ্বাসের কারণে আমি তা পারব না। এবার তরুণীটি গাড়ি থেকে বের হয়ে মদের দোকানে গেল। সঙ্গে তরুণ। একটু পর ফিরে এল দুজন, হাতে কাগজে মোড়ানো একটি বোতল। তরুণীটি কী করে সফল হলো তা জানার আগ্রহ থাকলেও জিজ্ঞেস করতে যাইনি।এরপর সোজা চলে গেলাম মুভি থিয়েটারে। ছোট্ট রাস্তা। অনেক গাড়ির ভিড়। এখন মুভি টাইম। হলের সামনে যেতেই ওরা দুজন দ্রুত বের হয়ে ভিড়ের মধ্যে অদৃশ্য হয়ে গেল। বোকার মতো আমি তাকিয়ে থাকলাম। সংবিৎ ফিরে পেলাম গাড়ির হর্নে। পেছনে গাড়ির লাইন, আমাকে এখনই মুভ করতে হবে।রুজভেল্ট অ্যাভিনিউয়ে ওরা উঠেছে। পেছনে তিন তরুণী, সামনে এক কিশোর। কৃষ্ণাঙ্গ। সম্পর্কে সম্ভবত ভাই-বোন। কিশোরটি বেশ উচ্ছৃঙ্খল। চিপস ও ড্রিংকস নিয়ে গাড়িতে উঠেছে। ইতিমধ্যে কিছুটা নোংরা করে ফেলেছে গাড়ি। ওরা যাবে ইস্ট এলমহার্স্টের ৯৩ স্ট্রিটে। ওদের গন্তব্যে পৌঁছার পর পেছন থেকে এক তরুণী ১০ ডলার আমার দিকে বাড়িয়ে ধরল ভাড়া বাবদ। আমি নোটটি ধরার আগেই কিশোরটি ছোঁ মেরে সেটি নিয়ে গাড়ি থেকে নেমে গেল। তরুণীটি তা ফেরত দেওয়ার জন্য উচ্চ কণ্ঠে ডাকাডাকি করল। কোনো ফল হলো না। তরুণী জানাল, তার কাছে আর কোনো অর্থ নেই। আবারও সে ডাকাডাকি করল। এবার কিশোরটি গাড়ির কাছে এসে জানালা দিয়ে এক ডলারের একটি নোট ছুড়ে মারল। এই নাটক আর দেখার ইচ্ছে হচ্ছিল না, তাই দ্রুত স্থান ত্যাগ করলাম।অভিনব প্রতারণার একটি ঘটনায় আমিতো বটেই, পুলিশও অবাক। এদিন দুপুরে কাজের উদ্দেশে বের হয়ে নর্দার্ন বুলেভার্ডে উঠতেই এক লোক হাত ইশারায় ডাকল। ৮৭ স্ট্রিটের কোনায় থামলাম। প্রায় ছয় ফুট উচ্চতার ত্রিশোর্ধ্ব এক লোক, হাতে অনুমান ২*২ ফুট সাইজের একটি ব্রাউন বাক্স বা প্যাকেট। যাবে ডাউন টাউন ম্যানহাটন। বাক্স নিয়ে উঠল গাড়িতে। আমি ছুটে চললাম ম্যানহাটন অভিমুখে। বিকিউ ( ব্রুকলিন-কুইন্স এক্সপ্রেসওয়ে) ধরে এগোচ্ছি উইলিয়ামসবার্গ ব্রিজের দিকে। গাড়িতে সে নিজে থেকেই গল্প করল, ৮৭ স্ট্রিটে বোনের বাসায় থাকে। আরও কী কী। উইলিয়ামসবার্গ ব্রিজ পার হতেই সে বলল, ডান দিকের ফাস্ট ফুডের একটি রেস্তোরাঁর সামনে দাঁড়াতে। আরও বলল, তার প্যাকেটটা গাড়িতেই থাকবে, অল্পক্ষণের মধ্যেই সে ফিরে আসবে। অবিশ্বাস করার কিছু দেখলাম না। তবুও বললাম, এ রাস্তাটি ভীষণ ব্যস্ত, এখানে দাঁড়ানো যাবে না। সে বলল, বেশিক্ষণ নয়, রেস্তোরাঁর ভেতরে শুধু যাব আর আসব। লোকটি যাওয়ার সময় আমাকে মনে করিয়ে দিল, ‘আমার প্যাকেটটি গাড়িতে রইল, লক্ষ্য রাখিও।’ তারপর দ্রুত রেস্তোরাঁর দিকে এগিয়ে গেল। এক মিনিট, দুই মিনিট, পাঁচ মিনিট, লোকটি আর ফিরে আসে না। ১৫ মিনিট পরও যখন ফিরল না, বুঝতে বাকি রইল না, সে চম্পট দিয়েছে। ইমার্জেন্সি ইন্ডিকেটর দেখিয়ে আর কতক্ষণ দাঁড়ানো যায়? চলে যাব—কিন্তু তার প্যাকেট, ওটা কী করব। কী আছে এতে, তাও জানি না, জানার কথাও নয়। খুলে দেখব? দেখা কী উচিত? যদি এতে অন্য কিছু থাকে। অন্য কিছু? মানে বোমা-টোমা জাতীয় কিছু? ভয়ে শরীরটা কেঁপে উঠল। শরীর দিয়ে ঘাম ঝরতে থাকল। ‘বনের বাঘে নয়, খায় মনের বাঘে’—আমার অবস্থাটা অনেকটা তাই। দ্রুত গাড়ি থেকে বেরিয়ে এলাম। অবস্থান নিলাম কয়েক গজ দূরে। আসলেই যদি কিছু থেকে থাকে! গাড়ি থেকে দূরে থাকাই ভালো। ফোনটা হাতে নিলাম। তারপর ৯১১ কল করলাম। বললাম, কুইন্স থেকে এক যাত্রী নিয়ে এখানে এসেছি। যাত্রীটি তার একটি প্যাকেট গাড়িতে রেখে ভাড়া না দিয়ে চলে গেছে। এখন আমি কী করব। প্যাকেটেরই বা কী হবে। ও প্রান্ত থেকে অপারেটরের কণ্ঠ ভেসে এল, তুমি ওখানেই অবস্থান করো, পুলিশ এখনই আসবে।মনে একটু স্বস্তি পাওয়ার কথা, কিন্তু না, আমি সত্যি সত্যি নার্ভাস। অস্থির পায়চারি করছি আর ডানে-বামে তাকাচ্ছি—পুলিশের গাড়ি দেখা যায় কিনা। গাড়ির কাছ দিয়ে কাউকে যেতে দেখলে চিৎকার করে বলতে ইচ্ছে করছিল, সরে যাও, সরে যাও। কিন্তু বলতে পারছিলাম না। কী করে কী বলি, আমিতো কিছুই জানি না। কল্পনায় ভেসে আসছে কত কিছু। পুরো এলাকা খালি করা হয়েছে, জরুরি বিভাগের ডজন ডজন গাড়ির ফ্লাশ লাইট জানান দেয় দুর্যোগের ঘনঘটা, আমার গাড়ির দিকে তাক করা টিভির ক্যামেরাগুলো, আমাকে ঘিরে আছে সাংবাদিকেরা, কত প্রশ্ন, কত জিজ্ঞাসা। মনে পড়ে বাংলাদেশি ওসমানের কথা। তার ট্যাক্সিতে হীরক খণ্ড পেয়ে মালিককে ফেরত দিয়ে হিরো হয়েছিলেন। টিভি, পত্রপত্রিকায় তার কত প্রশংসা। আমি হিরো হব, না জিরো হব জানি না। ভাবনায় ছেদ পড়ল ফোন বেজে ওঠায়, পুলিশের ফোন। সঠিক লোকেশন ও সর্বশেষ অবস্থা জেনে নিলেন অফিসার। কিছুটা ভালো লাগল, পুলিশ এ বিষয়কে গুরুত্ব দিচ্ছে ভেবে।ভাবনার মধ্যেই পুলিশ চলে এল। আমি এগিয়ে গিয়ে গাড়ি দেখিয়ে দিলাম। এক সাহসী পুলিশ অফিসার গাড়ির কাছে গিয়ে দরজা খুললেন, তারপর প্যাকেটটি পরীক্ষা করে ডাক দিলেন আমাকে..রহমান, যাত্রীটি তোমার সঙ্গে প্রতারণা করেছে। প্যাকেটটি ট্র্যাশ বা আবর্জনায় ভরা। এসো, তুমি দেখে যাও। গিয়ে দেখলাম, প্যাকেটে এক জোড়া ব্যবহৃত স্যান্ডেল, ছেঁড়া পুরোনো কাগজ ও নিউজপেপার ইত্যাদি। যাত্রীটি আমাকে বোকা বানিয়েছে। আমিও বোকার মতো সাধারণ ভাবনাকে দুর্ভাবনায় রূপ দিয়ে অস্থির সময় পার করলাম। দোষ আমার কপালেরই!এবার প্রতারণা নয়, ওই মনের বাঘে খাওয়ার অবস্থা। সন্ধ্যার পর কুইন্স থেকে এক যাত্রী নিয়ে যাচ্ছি আপ টাউন ম্যানহাটনে। সম্ভবত যাবেন ১৩৯ স্ট্রিট ব্রডওয়ে বা তারও ওপরে। আলো-আঁধারিতে যাত্রীর মুখখানি দেখা যায়নি। নর্দার্ন বুলেভার্ড ধরে আসলাম ৫৯ ব্রিজে। কিছুটা ট্রাফিক, সময় লাগছে একটু বেশি। এতটা পথ এলাম, যাত্রীটির মুখে কোনো কথা নেই, নেই কোনো সাড়া-শব্দ। ফোন, গান, পড়া—কোনো কিছুতে নেই। মনে পড়ল এক যাত্রীর কথা। বৃষ্টি-বাদলার রাতে জ্যাকসন হাইটস থেকে তাকে নিয়ে গিয়েছিলাম ব্রুকলিনের ক্রাউন হাইটসে। ভাড়া মিটারে উঠেছিল ৪৫ ডলারের বেশি। যাত্রীটি ভাড়া না দিয়ে কৌশলে পালিয়েছিল। তার মুখ দেখার সৌভাগ্য আমার হয়নি! কারণ, সারাক্ষণ চাদরে ঢাকা ছিল তার মুখ। আজকের যাত্রীটি কেমন হবে? তার মুখও তো দেখিনি। আর যাচ্ছি যেখানে, সে জায়গাটা হবে কেমন। বিপদে পড়ব না তো? মনে নানা প্রশ্ন এসে জমা হতে থাকল। ৫৯ ব্রিজ পার হয়ে ধরলাম উত্তরমুখী এফডিআর। তারপর ১২৫ স্ট্রিটে এক্সিট নিয়ে পশ্চিমমুখে এগোতে থাকলাম। যাত্রীর মুখে কোনো কথা নেই। ব্রডওয়েতে এসে ডানে মোড় নিলাম। যতই এগোচ্ছি, মনে হচ্ছে এলাকাটা তুলনামূলক নীরব। এ নীরবতা আমার ‘মনের বাঘকে’ আরও উসকে দিচ্ছে, মানে আমার ভয় আরও ঘনীভূত হচ্ছে। এক অজানা অস্বস্তিতে ভুগছি। জানি না, আজ কপালে কী আছে। শরীরে ঘাম আসছে। হঠাৎ করে এল হাঁচি, প্রচণ্ড জোরে। মুখ থেকে স্বতঃস্ফূর্ত বের হলো আওয়াজ ‘আলহামদুলিল্লাহ’। সঙ্গে সঙ্গে পেছন থেকে যাত্রীটি বলে উঠলেন ‘সোবহানাল্লাহ’। তারপর জিজ্ঞাসা—আপনি মুসলিম? হ্যাঁ, আপনি? আমিও। এখন যাত্রীটির মুখে যেন ফুটছে খই।\nলেখক: নিউইয়র্ক প্রবাসী সাংবাদিক।\n"
  },
  {
    "headline": "\nদ্বার খুলে যাক সব সম্ভাবনার\nখাইরান কাজী\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nমানুষ মাত্রই সম্ভাবনাময়। শত বিপর্যয়েও মানুষ এই সম্ভাবনার কথা ভোলে না। আশার অনিঃশেষ সলতে জ্বলতেই থাকে। সমষ্টির চেতনা নিয়ে মানুষ বরাবরই এই সম্ভাবনাকে পুঁজি করে। ব্যক্তিমানুষ পরাজিত হতে পারে, কিন্তু সমষ্টি তার যাত্রা অব্যাহত রাখে সব ইতিবাচকতাকে সঙ্গে নিয়ে।মানুষের সামষ্টিক সম্ভাবনার উৎসস্থলটি ব্যক্তিতেই থাকে। কিন্তু সাধারণ মানুষ অনেক সময়ই সেটা ভুলে যায়। বলা হয়, শিশু হলো একতাল কাদামাটি। এই কথাটির দুটি দিক। এক, শিশুর সামনে থাকে হাজারো সম্ভাবনার দুয়ার। জীবনে চলার পথে সে কোন দুয়ার খুলবে, তা তার গড়ে ওঠার পথের ওপর নির্ভর করে। দুই, শিশুকে চাইলে যেকোনো প্রকরণেই বানিয়ে নেওয়া যায়, যেমনটা কাদামাটি থেকে পুতুল। দুঃখজনক হলেও সত্যি যে অধিকাংশ মানুষ এই দ্বিতীয় দিকেই ধাবিত হয়। অভিভাবকেরা নিজের সমস্ত শুভাকাঙ্ক্ষা, প্রাপ্তি-অপ্রাপ্তির দায় চাপাতে চায় শিশুসন্তানের কাঁধে। একটি চমৎকার ছাঁচে ফেলে আকর্ষণীয় একটি পুতুল তৈরি করে নিতে চায়। এই চাওয়ার চাপে-তাপে বহু উদ্দিষ্ট পুতুল ভেঙে যায় রূপ পাওয়ার আগেই।খাইরান কাজী বাংলাদেশি বংশোদ্ভূত আমেরিকান শিশু। আমেরিকার সান ফ্রান্সিসকোবাসী জুলিয়া কাজী ও মুস্তাহিদ কাজীর সন্তান খাইরান। মাত্র নয় বছর বয়স। এ বয়সেই সে একই সঙ্গে পড়ছে চতুর্থ গ্রেড ও কলেজে। দিনে হিলিয়স গিফটেড স্কুল ও রাতে লাস পসিটাস কলেজ। পিয়ানো বাদন, কারাতে, মান্দারিন ভাষা, কম্পিউটার কোডিং—কী শিখছে না সে। আর গণিত ও অর্থনীতিতে তো আগেই রেখেছে মেধার স্বাক্ষর। তাকে নিয়ে স্বপ্ন দেখছে সবাই। কিন্তু গল্পটি অন্য রকম হতে পারত। খাইরানকে যখন প্রি–কিন্ডারগার্টেনে দেওয়া হয়, তখন থেকেই তার নানা প্রশ্নে হয়রান হতে শুরু করেন শিক্ষকেরা। হরহামেশা খাইরানের কাছ থেকে ছুটে আসা প্রশ্নে থমকে যান শিক্ষকেরা। বিষয়টি চিন্তায় ফেলে দেয় তার মা-বাবাকে। তাঁরা কিছুটা শাসনের চেষ্টা করেন। কিন্তু পরে চিকিৎসকের শরণ নেন। সৌভাগ্য বলা যায়। কারণ, সেখানেই জানা গেল খাইরান একজন ‘অতি মেধাবী’ শিশু, যার আইকিউ স্কোর ৯৯ দশমিক ৯৯ শতাংশ। তখনই সচেতন হন খাইরানের অভিভাবক। খাইরান পেয়ে যায় তার আরাধ্য প্রশ্নের জগতের স্বাধীনতা। এই স্বাধীনতাই একটি শিশুর বিকাশের পূর্বশর্ত, যা থেকে বঞ্চিত হয় অধিকাংশই। খাইরান তুলনায় ভাগ্যবান। তাকে বনসাই হওয়ার প্রকল্পে ঢুকতে হয়নি। তার সামনে এখন হাজার সম্ভাবনার দুয়ার। এই দুয়ার দিয়ে খাইরান এগিয়ে যাক বহুদূর; ততটা, যতটা গেলে অপেক্ষায় থাকা অন্য শিশুদের সম্ভাবনাকে বাঁচিয়ে রাখতে অবদান রাখা যায়।\n"
  },
  {
    "headline": "\nনিউইয়র্কে ২৪ সপ্তাহের পরও গর্ভপাত করা যাবে\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nগর্ভধারণের ২৪ সপ্তাহ পরও গর্ভপাতের অনুমতি দেওয়া হয়েছে। শুধু তাই নয়, গর্ভপাতের সময় অন্তঃসত্ত্বা কোনো সমস্যায় পড়লে আদালতকে জানানোর নির্দেশও দেওয়া হয়েছে। নিউইয়র্কে গর্ভকালে মায়ের স্বাস্থ্য ঝুঁকি থাকলে যেকোনো সময় যথাযথ প্রমাণ সাপেক্ষে গর্ভপাতে আর কোনো বাধা থাকবে না এবং একে আর অপরাধ হিসেবে গণ্য করা হবে না। ২২ জানুয়ারি নিউইয়র্ক স্টেট সিনেটে এ সম্পর্কিত আইনি বাধা দূর করে একটি বিল পাস হয়। এ ছাড়া এ সম্পর্কিত বিদ্যমান আইনে সংশোধন আনার একটি প্রস্তাব বর্তমানে মন্ত্রিসভার অনুমোদনের অপেক্ষায় রয়েছে।নিউইয়র্কে গর্ভধারণের ২৪ সপ্তাহের পর অন্তঃসত্ত্বাকে গর্ভপাত করানো আইনি অপরাধ বলে হিসেবে গণ্য হতো। নারীবাদী সংগঠন ও গর্ভপাতের সমর্থক গোষ্ঠী দীর্ঘ দিন ধরে এ আইন সংশোধনে আন্দোলন করে আসছিল। বিভিন্ন নারীবাদী সংগঠন গর্ভপাত করাকে নারীর অধিকার বলে আইন পাসের জন্য লড়াই করে আসছে। রাজ্য আইনসভা দীর্ঘ দিন ধরে এ দাবি প্রত্যাখ্যান করে আসছিল।২২ জানুয়ারি গভর্নর অ্যান্ড্রু কুমোর স্বাক্ষর করা বিলে গর্ভপাতের ক্ষেত্রে বিদ্যমান বাধাগুলো দূর করা হয়। অঙ্গরাজ্য সিনেটের সংখ্যাগরিষ্ঠ দলের নেতা আন্দ্রেয়া স্টুয়ার্ট-ক্যাসিন্স এক বিবৃতিতে বলেন, ‘নিউইয়র্কে নারী অধিকারের ক্ষেত্রে সব সময় এগিয়ে ছিল। কিন্তু দুর্ভাগ্যবশত কিছু বাধা রয়ে গিয়েছিল। সেই বাধাগুলোই আজ দূর হলো।গর্ভপাতের নিয়মকানুন আরও উদার করতে কেন্দ্রীয় স্বাস্থ্য মন্ত্রণালয় ১৯৭১ সালের ‘মেডিকেল টার্মিনেশন অব প্রেগনেন্সি’ শীর্ষক আইন সংশোধনের সুপারিশ করে। এ সুপারিশগুলো বর্তমানে মন্ত্রিসভার বিবেচনাধীন। অনুমোদিত হওয়ার পর তা আগামী বাজেট অধিবেশনে উত্থাপন করা হবে। এই সুপারিশের মধ্যে রয়েছে, কোনো সিঙ্গেল বা অবিবাহিত নারী গর্ভনিরোধক ওষুধ ঠিকমতো কাজ না করার কারণে গর্ভবতী হলে তিনি নিবন্ধিত চিকিৎসকের পরামর্শক্রমে গর্ভপাত করলে, তা বৈধ বলে ধরা হবে।নারীদের স্বাস্থ্যঝুঁকির কথা বিবেচন করে ১৯৭০ সালের পাস করা গর্ভপাত নিষিদ্ধ আইন বাতিলের দাবি জানানো হচ্ছিল। ওই আইনে গর্ভধারণের ২৪ সপ্তাহ পর স্ব-প্রণোদিত গর্ভপাতকে একটি অসদাচরণ ও জঘন্য অপরাধ বলে বিবেচনা করা হতো। এ জন্য সাত বছরেরও বেশি কারাদণ্ডের বিধান ছিল আইনটিতে। এমনকি ২০১৪ সালেও এক মাকে তাঁর মেয়ের গর্ভপাতে সাহায্য করার দায়ে কারাভোগ করতে হয়।পৃথিবী এখন প্রজনন অধিকারের নতুন যুগে আইনের পরিবর্তন করছে। আমেরিকার অন্য রাজ্যগুলো, বিশেষত উদারনৈতিক রাজ্যগুলোতে নিয়ন্ত্রণমূলক গর্ভপাত আইন সংশোধন করা হয়েছে।\n"
  },
  {
    "headline": "\nযখন ঘুম যায় নির্বাসনে\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nসুখগুলো শিমুল তুলোর মতো উড়ে উড়ে মেঘের সঙ্গে মিশে যায়। সুখের সীমানা নাই। কিন্তু দুঃখ?হৃৎপিণ্ডটা মনে হয় যেন কুরে কুরে খাচ্ছে কোনো পোকা। বিন্দু বিন্দু রক্ত ঝরছে। শিরদাঁড়া সোজা করে দাঁড়িয়ে থাকতে কষ্ট হয়। শরীর ভেঙে আসে। ঘুম? ঘুম যায় নির্বাসনে। বিছানায় গিয়েও ঘুমের নাগাল পাওয়া যায় না।দুঃখেরও রকমফের আছে। সেই শিশুবেলায় পড়েছিলাম ধন্য আশা কুহকিনী। হ্যাঁ প্রতিটি মানুষ সামনে একটা আশা নিয়ে এগিয়ে চলে। আর এই আশা যখন ভেঙে যায়, তখনই বুকের ভেতরে ক্ষরণ শুরু হয়। বুকের নিচে জমে দুঃখের পাহাড়। নিশ্বাস নিতে কষ্ট হয়। পানির নিচে ডুবে গেলে যেমন নিশ্বাস নেওয়া যায় না, তেমনি। দুঃখগুলো যেন নদী। ভরা বর্ষায় উত্তাল হয়ে দখল করে একের পর এক সুখগুলোকে। নীল হয়ে ওঠে ব্যথাতুর হৃদয়। নীল নীল কষ্ট কেড়ে নেয় ঘুম। ঘুমের মাঝেও কেঁপে কেঁপে ওঠে যন্ত্রণাকাতর হৃদয়।পৃথিবীতে যেকোনো নারীর কাছে তার সন্তান হচ্ছে সবচেয়ে প্রিয়। আমার সঙ্গে কাজ করে আয়ারল্যান্ডের মেয়ে প্যাট্রিসিয়া। এক ছেলে ব্রায়ান ও এক মেয়ে টিয়ানাসহ চমৎকার সংসার। আয়ারল্যান্ডে কলেজের অধ্যাপক ছিল ওঁর জীবনসঙ্গী পিটার। আর ও ছিল হাই স্কুলের শিক্ষক।২০০৩ সালে প্যাট ও তাঁর পরিবার আসে আমেরিকায় দুই ছেলে-মেয়েসহ। ওদের জন্ম আয়ারল্যান্ডের কন্নেমারা জেলা শহরে। পাহাড়-নদী-সাগরবেষ্টিত খুব চমৎকার শহরটি। ওদের পড়ালেখায় হাতেখড়িও ওখানে। ওঁর সঙ্গী ছিল আইরিশ ভাষার অধ্যাপক। তাই আমেরিকায় এসে জীবনসংগ্রাম শুরু হলো ভিন্নভাবে। ড্রাইভিং লাইসেন্স করে কালো ক্যাব চালায় পিটার। বাচ্চা দুটো সিটি পাবলিক স্কুলে ভর্তি হলো। সেকেন্ড গ্রেড ও থার্ড গ্রেডে। দুজনের সব স্বপ্ন ছেলে ব্রায়ান ও মেয়ে টিয়ানাকে নিয়ে। প্যাট্রিসিয়ার বর পিটার খুব শান্ত স্বভাবের। ছেলে-মেয়েরা ভালো করবে; এই স্বপ্নই দেখে পিটার। ভালো দামি একটা কাপড়ও কেনে না; জুতা-ঘড়িও না। শুধু বলে আর কটা দিন; ছেলে-মেয়েরা পাস করে ভালো চাকরি পাবে, তখন আমরা দুজনে দেশ-বিদেশ ঘুরে বেড়াব। সুন্দর একটা বাড়ি কিনব। আমাদের ছেলেমেয়েরা দামি ব্র্যান্ডের গাড়ি চড়ে দামি কোম্পানিতে চাকরি করবে।এ বছর প্যাটের ছেলের গ্র্যাজুয়েশন করে বের হওয়ার কথা। প্যাট প্রতিদিন অনেক কথা বলে লাঞ্চ টাইমে আমাকে। ছেলের গ্র্যাজুয়েশন এল বলে। কীভাবে সেলিব্রেট করবে, ছেলে ও পিটারের জন্য স্যুট অর্ডার দিয়েছে। কী কালার, কাকে মানাবে। ছেলের গার্লফ্রেন্ড লিজা। ইতালির মেয়ে। স্বর্ণকেশী। দারুণ সুন্দরী। সে টাই কিনবে বলেছে। টাইয়ের রঙের ড্রেস পরবে লিজা। এত উচ্ছ্বাস, এত পরিকল্পনা...। খুবই প্রাণবন্ত ও। নিজেও বেছে বেছে কমলা রঙের স্কার্ট ও স্যুট অর্ডার দিয়েছে। মেয়ের জন্যও ব্র্যান্ডের জ্যাকেট অর্ডার দিল। পিটারের জন্য জুতা ও ঘড়ি। গ্র্যাজুয়েশনের রাতে কোথায় ডিনার করবে তাও ঠিক করে রাখা আছে। আনন্দের বন্যা চোখেমুখে সারাক্ষণ। ছেলে ব্রায়ান সোফি ডেভিস মেডিকেল স্কুল থেকে পাস করে বের হচ্ছে।সেদিন ও খুব উত্তেজিত। পরদিন আসতে পারবে না বলেছে। ছেলের গ্র্যাজুয়েশন অনুষ্ঠানে যোগ দেবে। খাবার ঘরে বসে সেদিন এসব কথা বলছিল প্যাট। একা একাই খাচ্ছিল। আমি ছিলাম রোজা। তাই প্যাট একটু পাশ ফিরে খাচ্ছিল। ঠিক এ সময় ফোন এল প্যাটের। প্যাট ফোন ধরেই চিৎকার করে কান্নায় ভেঙে পড়ল। ওর হাত থেকে ফোনটা নিয়ে যা জানলাম, তা হলো ব্রায়ান আর লিজা কোনো একটা কাজে নিউজার্সির হবোকন যাচ্ছিল। টার্নপাইকের কাছে ট্রাক্টর ট্রেইলারের সঙ্গে সংঘর্ষে দুজনেই মারা গেছে। একেবারে স্পট ডেড। আমি নিজেকে কোনোরকমে নিয়ন্ত্রণ করে ওকে জড়িয়ে ধরলাম।পৃথিবীতে এর চেয়ে বড় দুঃখ আর আছে কিনা আমি জানি না। এ সময় কীভাবে সান্ত্বনা দিতে হয়, তাও জানি না আমি। ব্রায়ান ও লিজা, প্যাট ও পিটারের জীবনে উজ্জ্বল তারা হওয়ার বদলে আকাশের তারা হয়ে গেল।চোখের জল একসময় শুকিয়ে যায়। বুকের ভেতর ক্ষরণ কী থামে? প্যাট্রিসিয়ার দিকে চোখ তুলে তাকাতে পারি না। এই কদিনেই কেমন শুকিয়ে গেছে। বলে, ‘যত চেষ্টাই করি সোজা হয়ে দাঁড়ানোর, দাঁড়াতে পারি না। হৃৎপিণ্ড ছিঁড়ে যায় ব্যথায়। শুধু বেদনায় নীল হতে থাকি।’\n"
  },
  {
    "headline": "\nবাড়ি না কিনেও বাফেলোতে যাচ্ছেন বাংলাদেশিরা\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nনিউইয়র্কের প্রান্তিক নগরী বাফেলোতে বাড়ি না কিনেও বাংলাদেশিদের স্থানান্তর ঘটছে ব্যাপকভাবে। আগে নিউইয়র্ক থেকে মিশিগানে বাংলাদেশি অভিবাসীরা বেশি যেতেন। কিন্তু সম্প্রতি আসা অভিবাসীদের মধ্যে মিশিগানের চেয়ে বাফেলোতে যাওয়ার প্রবণতা বেশি।স্বল্প ভাড়ায় বাড়ি প্রাপ্তি, ধর্মীয় শিক্ষার সুযোগ ও শান্তিপূর্ণ জনপদ হিসেবে সুনামের কারণে বাংলাদেশির পছন্দের তালিকার শীর্ষে চলে এসেছে বাফেলো। সেখানে স্থানান্তরের আগে বাড়ি কিনছেন অনেকেই। তবে অনেক পরিবারই এখন বাফেলোতে বাড়ি কেনার আগেই স্থানান্তর হচ্ছে।নিউইয়র্কের প্রান্তিক নগরী বাফেলো একসময় নানা কারণে পরিচিত ছিল সবার কাছে। বাফেলো বিশ্ববিদ্যালয় আমেরিকার অন্যতম উচ্চশিক্ষা প্রতিষ্ঠান হিসেবে পরিচিত। এর সুনামের কারণে আমেরিকার শিক্ষার্থীদের কাছে বাফেলো বিশ্ববিদ্যালয় এখনো পছন্দের তালিকায়।এক শতাব্দী আগে আমেরিকার দক্ষিণে ব্যাপক জনস্থানান্তরের কারণে বাফেলোর মতো নগরী আমেরিকার মূলধারার লোকজনের কাছে অনেকটাই অপাঙেক্তয় হয়ে পড়ে। ফলে অঞ্চলটির হাজার হাজার বাড়ি আক্ষরিক অর্থেই পরিত্যক্ত হয়ে পড়ে। অভিবাসীর দেশ হিসেবে বিশ্বের শীর্ষ দেশ আমেরিকায় আসা বাংলাদেশিরা নিজেদের আবাসের জন্য এই নগরীকেই খুঁজে নিয়েছেন। পরিশ্রমী বাংলাদেশিরা এখানে বসতি গড়েছেন; গড়ে তুলেছেন মসজিদ-মাদ্রাসা। তাবলিগ জামাত থেকে শুরু করে ধর্মপ্রাণ বাংলাদেশিদের ব্যাপক অভিবাসন ঘটেছে বাফেলোতে গত এক দশকে।অনেকেই মনে করছেন, বাফেলোতে স্থানান্তরের জন্য বাড়ি কিনতে হবে। তবে আগেভাগে বাড়ি না কিনেও বাফেলোতে স্থানান্তরের সুযোগ রয়েছে। মাসে ৫০০ থেকে ৭০০ ডলার ভাড়ায় দুই বেডরুমের বাসা পাওয়া যায় এখানে। অনেকেই ভাড়ায় বাড়ি নিয়েই প্রথমে বাফেলোতে আসেন। পরে এলাকা দেখে বাছাই করে ভালো এলাকায় বাসা কেনার চেষ্টা করেন। এ সুযোগ নেওয়ার জন্য গড়ে উঠেছে বেশ কিছু বাংলাদেশি রিয়েলে স্টেট ও সেবাদাতা প্রতিষ্ঠান। এই প্রতিষ্ঠানগুলোর সেবা গ্রহণ করে অনেকেই ছুটে আসছেন বাফেলোতে। মূলত নিউইয়র্ক নগরীর উচ্চ জীবনযাপন ব্যয়ের কারণেই তা ছেড়ে বাফেলোতে পাড়ি জমাচ্ছেন বাংলাদেশিরা। এ ছাড়া এখানকার ক্রমবর্ধমান বাংলাদেশি কমিউনিটিও এই স্থানান্তরের একটি বাড় কারণ।\n"
  },
  {
    "headline": "\nএকটি অলসতার মৃত্যু\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nদেয়াল ঘড়ির টুংটাং আওয়াজ শুনে শুনে প্রতিদিন সকাল আটটায় ঘুম ভাঙে শাহেদের। সকালের প্রাতরাশ সেরে ঠিক সাড়ে নয়টায় অফিসে রওনা দেওয়ার কথা। স্বামীর অফিস যাত্রার আগ পর্যন্ত রুনা বেগমের কাজের তাড়া যেন শেষ হতে চায় না, কিশোরী কাজের মেয়ে কুড়ানিকে সঙ্গে নিয়ে সেই সকাল থেকে শুরু হয় রুটি বেলা আর ডিম ভাজি করে তারপর শাহেদের দুপুরের খাবার তৈরি করে টিফিন বক্স ভরে রাখার কাজ। কিন্তু প্রতিদিনের সকালটা শুরু হয় কুড়ানির সঙ্গে চিল্লাচিল্লি আর হাঁকডাকের মাধ্যমে। প্রতি রাতে শাহেদ আর রুনা ঘুমিয়ে যাওয়ার পর কুড়ানি মেয়েটি ড্রয়িং রুমে বসে অর্ধেক রাত কাটিয়ে দেয় টিভি দেখে দেখে। তারপর সকাল হলেই তাকে নিয়ে পড়তে হয় বিড়ম্বনায়। বড় বাপের বেটিকে ঘুম থেকে ওঠানো যায় না, রুনার ডাকে তার ঘুম ভাঙলেও এপাশ থেকে ওপাশে ফিরে আবার ঘুমায়। মাঝে মধ্যে রুনা চরম বিরক্ত হয়, ভাবে বিদায় করে দেবে। পরক্ষণেই কুড়ানির জন্য দরদ উতলে উঠে, মা মরা মেয়েটা সৎমার সংসারে টিকতে পারেনি বলেই কুড়ানির বাপ একদিন শপে দিয়েছিল রুনার হাতে, সেই থেকে মেয়েটার প্রতি কেমন একটা মায়ার টান জন্ম নিয়েছে, তা রুনা কখনো টের পায়নি।শাহেদ নাশতার অপেক্ষায় বসে বসে বিরক্ত হয়ে রুনাকে জিজ্ঞেস করে, কই তোমার হলো? রুনা তৎক্ষণাৎ কিছু না বলে দেখে চায়ের চিনি ফুরিয়ে গেছে, কুড়ানিকে পাঠিয়ে দেয় দোকানে। গেট বন্ধ করতে ক্যাচ করে শব্দ হতেই শাহেদ সংবাদপত্র থেকে চোখ তুলে তাকায়, দেখে কুড়ানি দৌড়ে ছুটছে।তারপরেই এক অদ্ভুত কাণ্ড করে বসে শাহেদ। এগিয়ে এসে রুনাকে দু-হাতে ধরে বিব্রত করে অস্বাভাবিক রকমে আদর করতে থাকে। রুনা আপ্রাণ চেষ্টা করে নিজেকে ছাড়িয়ে নিতে। কিন্তু শাহেদ কিছুতেই ছাড়তে রাজি নয়, মানা মানেনি। রুনা মাথা নিচু করে সব মেনে নিল। স্বামী হিসেবে শাহেদ খুবই চমৎকার গুণের অধিকারী, তারপরও সে রোজগারে। রুনার কোনো আবদার কখনো সে ফেলনা মনে করেনি।শাহেদ খানিকক্ষণ বসল চেয়ারে, টেবিলে রাখা জগ থেকে ঢেলে এক গ্লাস পানি খাচ্ছে এমন সময় রুনা পাশে এসে দাঁড়াল, ঠোঁটে মৃদু হাসি রেখে বলে কটা বাজে দেখেছ, অফিসে যাবে না? রুনার প্রশ্নে আঁতকে উঠে শাহেদ ঘড়ির কাটায় সাড়ে দশটা ছুঁয়ে যাচ্ছে। এইরে গতকালও আধা ঘণ্টা দেরি করে অফিসে গেছে সে, আজও দেরি। ম্যানেজারের রক্ত চক্ষু আজও দেখতে হবে তাকে। প্রতিদিন দেরি করার অজুহাত কে মানবে! তারপরেও বউয়ের সঙ্গে চাপা মেরে নিজের বাহাদুরি জাহির করে, বলে অফিসে একবার হাজিরা দিলেই হলো, আমাকে কে কী বলবে!অফিসে পৌঁছেই শাহেদ দেখে, এক গাদা ফাইল তার টেবিলে পড়ে আছে। তার রুমের সামনে দিয়ে ম্যানেজার পায়চারি করছেন। শাহেদ রুমে ঢোকামাত্র ম্যানেজার তার পিছু নিলেন। অফিসের সবার দৃষ্টি তখন শাহেদের দিকে, কেউ হয়তো মুখ টিপে হাসছে, কেউ ভাবছে এবার শাহেদ পড়ল ধরা ডিআইভির হাতে।তারপর যথারীতি কুশল বিনিময় করে ম্যানেজার মৃদু হাসি উপহার দিয়ে বললেন, শাহেদ সাহেব, আমি জানি আপনি কোম্পানির জন্য একজন উল্লেখযোগ্য ব্যক্তিত্ব। এত বড় একটা কোম্পানির হিসাব রক্ষকের দায়িত্ব আপনার ওপর বর্তেছে। দীর্ঘদিন যাবৎ আপনার দূরদর্শিতাপূর্ণ কাজে এ কোম্পানির উন্নতি হয়েছে। আমি জানি, এ কোম্পানির সঙ্গে সংশ্লিষ্ট সবাই পরিবারের সঙ্গে বসবাস করছেন, কাজেই কারও কারও হয়তো তাদের পারিবারিক কারণে মাসে দু-এক দিন অফিসে আসতে দেরি হওয়া বাঞ্ছনীয়। তাই বলে কেউ যদি প্রতিদিন দেরি করে অফিসে আসে অফিস কোনোমতেই তা বরদাশত করবে না।কথাগুলো বলতে গিয়ে ম্যানেজার আহত হয়েছেন মনে হলো। কারণ শাহেদকে ম্যানেজার খুবই সমীহের চোখে দেখেন, শাহেদও তা জানে। আর জানে বলেই সে মুখ খুলে কিছু বলতে চায় না। ম্যানেজার সায় দিয়ে বলেন,আপনার কিছু বলার থাকলে বলতে পারেন শাহেদ সাহেব। অগত্যা শাহেদ কিছু বলতে গিয়েও ও বুকের ভেতরটা ধুঁক ধুঁক করে উঠল। হঠাৎ যেন তার কপাল বেয়ে ঘাম ঝরতে লাগল, রুমের এসির প্রচণ্ড ঠান্ডা বাতাসও তা দমাতে পারছে না। ম্যানেজারের কৌতূহল যেন আরও বাড়তে লাগল। শাহেদ এবার তার অফিসে আসার দেরি হওয়ার কারণটা বর্ণনা করে চললো।রুনা যখন রান্না ঘরে সকালের নাশতা বানাতে ব্যস্ত থাকে, শাহেদ তখন ড্রয়িং রুমে বসে সংবাদপত্র খুব মনোযোগী হয়ে পড়তে থাকে, সংবাদপত্রে অনেক মজার ঘটনা লেখা থাকে, আর তাতেই শাহেদের দৃষ্টি আকর্ষিত হয়। তখন রুনা নাশতার প্লেট হাতে নিয়ে অনেক পীড়াপীড়ি করেও শাহেদকে খাবার টেবিলে বসাতে ব্যর্থ হয়। যখন সে নাশতা খেতে বসে তখন দেখে অফিসে আসতে তার দেরি হয়ে যাচ্ছে, তখন আর কিছু করার থাকে না।অফিস ছুটি হয়ে গেলে রওনা দেয় বাসার পথে। তখন সন্ধ্যা পেরিয়ে খয়েরি অন্ধকার নেমে এসেছে পাশের রেস্তোরাঁটা গম গম করছে নারী–পুরুষে। একটু আগেই ম্যাটিনি শো ভেঙেছে, তাই ভিড়টা বেশি। কাউন্টারের পাশের কফি টেবিলে বসা কিছু পরিচিত মুখ দূর থেকে শাহেদকে দেখে মুখ টিপে হাসছে। এই হাসিটা রোজ অফিস ফেরার পথে পেয়ে থাকে শাহেদ।কিন্তু আজ মনে হচ্ছে, সবাই ওকে দেখে বিদ্রূপের হাসি হাসছে। সবাই যেন ইশারায় একে অন্যকে দেখাচ্ছে একটা অলস লোক শাহেদ হেঁটে যাচ্ছে। ভেতরে খুব অস্বস্তি লাগছে শাহেদের, পাকস্থলিটা কেমন যেন দলা পাকিয়ে আছে। গলা থেকে বুকের মাঝখান অবধি কেমন শিরশির করছে। বারবার ম্যানেজারের হেঁয়ালিপনা কথাগুলো তীরের মতো আঘাত করছে তাকে।বাসায় পৌঁছে দেখে, রুনা ঘুমিয়ে গেছে। কাজের মেয়ে কুড়ানিটা ড্রয়িং রুমে একা বসে ভারতীয় সিরিয়াল দেখছে আর শব্দ করে হাসছে। শাহেদকে দেখেই বলে, খালুজান, খালাম্মা আপনার খাবার টেবিলে ঢেকে রাখছে। আপনার ইচ্ছে হলে খাওয়া–দাওয়া করে শুইয়া পরেন। শাহেদ কুড়ানির কথায় কান না দিয়ে শুতে গেল। পরদিন আবার পাখি ডাকা ভোর, দেয়াল ঘড়ির টুংটাং শব্দে শাহেদের ঘুম ভাঙে। কিন্তু বিছানা ছেড়ে উঠতে মন চায় না তার। হঠাৎ তার কানে ভেসে আসে রুনার গলার শব্দ, রুনা চমৎকার করে কুড়ানিকে ঘুম থেকে ওঠানোর চেষ্টা করছে আর বলছে, তোকে আমি বিদায় করে দেব। প্রতি দিন এভাবে ডাকাডাকি করে তোকে কাজ করাতে পারব না। যা বের হয়ে দেখ্, তোর মতো অলস মেয়েকে কে কাজে রাখে?কথাগুলো যেন ডিনামাইট বিস্ফোরণের শব্দে সেলগুলো টুকরো টুকরো হয় ছড়িয়ে–ছিটিয়ে পড়ল। তেমনি একটা ব্যাপার ঘটে গেল মুহূর্তেই। তার অলসতার মুখোশ যেন গুঁড়ো গুঁড়ো হয়ে গেল। উজ্জ্বল হয়ে উঠল শাহেদের চোখের মণি। কাচের জারে রক্ষিত সোনালি মাছগুলো ঘুরছে শেওলা সরিয়ে। যেন একটা দুর্গের কপাট খুলে বেরিয়ে গেল সোনালি সেই মাছগুলো।\n"
  },
  {
    "headline": "\nবিষণ্নতা থেকে  মুক্তির উপায়\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nঅনেকেই ডিপ্রেশন বা বিষণ্নতাকে ফ্রাস্ট্রেশন বা হতাশার সমার্থক বলে মনে করেন। তাই আসুন, প্রথমেই দেখে নেই, ডিপ্রেশন বা বিষণ্নতা জিনিসটা কি। ডিপ্রেশন বা বিষণ্নতা হচ্ছে এমন একটা মানসিক অবস্থা যে অবস্থায় একজন মানুষের কোনো কিছুর প্রতি কোনো আগ্রহ থাকে না এবং নিজেকে অসহায় মনে হয়। বিষণ্নতাগ্রস্ত মানুষের কোনো কাজ করতে ভালো লাগে না। খেতে ভালো লাগে না। বেড়াতে ভালো লাগে না । এমনকি গল্প করতেও ভালো লাগে না। বস্তুত তাঁরা জীবনের কোনো অর্থই খুঁজে পায় না। অন্যদিকে, হতাশা? মানুষ কিছু পাওয়ার জন্য চেষ্টা করতে গিয়ে যখন পায় না বা পরিবেশ-পরিস্থিতির কারণে করতে পারে না, তখন মানুষের যে মানসিক অবস্থা তৈরি হয় তা-ই হলো হতাশা । হতাশাগ্রস্ত মানুষের রাগ, ঈর্ষা, লোভ থাকতেও পারে। কিন্তু বিষণ্নতাগ্রস্ত মানুষের এসব কিছুই নেই। হতাশাগ্রস্ত মানুষ কোনো কিছু হারালে দুঃখ পান। কিন্তু বিষণ্নতাগ্রস্ত মানুষের যেন কিছুই যায় আসে না। সুতরাং হতাশা ও বিষণ্নতা দুটি সম্পূর্ণই পৃথক জিনিস। একজন হতাশাগ্রস্ত মানুষ ক্রমান্বয়ে বিষণ্নতাগ্রস্ত হতে পারেন। তবে, একজন বিষণ্নতাগ্রস্ত মানুষ কখনোই হতাশাগ্রস্ত হন না । কারণ পাওয়া বা না-পাওয়ার আকাঙ্ক্ষা বিষণ্নতাগ্রস্ত মানুষের মধ্যে কাজ করে না।\nচলুন দেখা যাক বিষণ্নতাগ্রস্ত মানুষের কিছু কমন লক্ষণ১. আশ্চর্যজনকভাবে লক্ষ করবেন বিষণ্নতাগ্রস্ত মানুষের কিছুই ভালো না লাগলেও তাঁরা যে জিনিসটা খুবই ভালোবাসেন তা হলো তাঁরা কিছুই না করে বসে/শুয়ে থাকতে চান। ২. বিষণ্নতাগ্রস্ত মানুষদের যতই হাসিখুশি থাকতে বলেন না কেন, তাঁরা তাতে আগ্রহ পান না। ৩. আপনি এমন কোনো বিষণ্নতাগ্রস্ত মানুষ খুঁজে পাবেন না যে/যারা নাচছে বা দৌড়াচ্ছে। ৪. শারীরিক দিকে বিষণ্নতা একটা খুবই বড় অবসাদ যেখানে বিষণ্নতাগ্রস্ত মানুষ শুধু বিশ্রাম আর বিশ্রামকেই ভালোবাসেন।\nতাই, আপনি যদি আপনার পরিবার বা বন্ধুমহলে কোনো বিষণ্নতাগ্রস্ত মানুষ দেখেন তবে১. অবস্থা খুবই খারাপ হলে হাসপাতালে ভর্তি করুন। ২. তাকে হাসিখুশি থাকতে উপদেশ দেবেন না। কারণ এটাতে তিনি আগ্রহ পাবেন না। ৩. তাদের সঙ্গে বিষণ্নতার বিষয় নিয়ে কোনো যুক্তি-তর্ক করবেন না। ৪. তাদের নিয়ে বাইরে ঘুরে বেড়ালে বা নাচলে, গাইলে তাদের বিষণ্নতা কমবে - এটা বলবেন না। কারণ তারা তাতে একমত হবেন না। ৫. বিষণ্নতা সম্পর্কে তাদের কিছু না বলে, অন্য কোনো কৌশলে তাদের কোনো নাচে/ গানে/ দৌড়ে নিয়ে যান। স্বাভাবিকভাবেই তাদের বিষণ্নতা কমবে। ৬. তাদের বিষণ্নতা কমার পরেও তাঁদের জিজ্ঞাসা করবেন না !“নাচে/গানে/দৌড়ে কী বিষণ্নতা কমেছে?” কারণ তারা তাতে রাজি হবেন না। ৭. এ পদ্ধতি পুনরাবৃত্তি করেও যদি তাদের বিষণ্নতা না কমে তবে ডাক্তারের পরামর্শ নিন।\nআর, আপনি যদি নিজেই বিষণ্নতাগ্রস্ত হন, তবে১. আপনার জীবনের লক্ষ্যের দিকে আবার একটু তাকান। ২. আপনার যা ভালো লাগে সেসব স্বাস্থ্যকর খাবার খান। ৩. পর্যাপ্ত পরিমাণ ঘুমান। ৪. নিজের সঙ্গে নিজেই প্রতিযোগিতা করুন। ৫. বিশ্রাম নিতে নিতে মজার কিছু কৌতুক দেখুন এবং ৬. আপনার পরিবার বা বন্ধুমহলে অন্য কোনো বিষণ্নতাগ্রস্ত মানুষ থাকলে তাদের সাহায্য করতে উপরে বর্ণিত পদ্ধতিগুলো আবার পড়ুন।\n"
  },
  {
    "headline": "\nবাংলাদেশ-ভারতের জলধারা ও  কবিতাকৃতিতে জ্যোতি বসু\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nবিশাল ভারতের প্রজাতন্ত্র দিবস ২৬ জানুয়ারি। এই জানুয়ারি মাসের ১২ তারিখে জন্ম স্বামী বিবেকানন্দের। ২৩ জানুয়ারি জন্ম নেতাজি সুভাষ বসুর। আর ১৭ জানুয়ারি দেহাবসান হয় বাংলাদেশ-বান্ধব রাজনীতিক জ্যোতি বসুর। ইংরেজি পঞ্জিকার সূচনা-মাসটিতে রয়েছে স্মৃতিপ্রদ নানা ইতিহাস। প্রাপ্তি-অপ্রাপ্তির অঙ্ক নিয়েও রয়েছে প্রামাণ্য পর্যালোচনা।বাংলাদেশের সঙ্গে ভারতের জলবণ্টন সমস্যা নিয়ে বিতর্ক দীর্ঘকালীন। ৫৪টি আন্তর্জাতিক নদীর মধ্যে চুক্তির মাধ্যমে সমাধান হয়েছে মাত্র একটির। সেটি গঙ্গা/ভগীরথী বাহিত ফারাক্কা বাঁধ-সংক্রান্ত। এ জলপ্রবাহ নিয়ে প্রথম কার্যকর চুক্তিটি হয় ১৯৭৭ সালে। তখন বাংলাদেশে জিয়াউর রহমান, বীরোত্তম সরকার প্রধান। ভারতের প্রধানমন্ত্রী ছিলেন জোট সরকারের মোরারজী দেশাই। শেষ চুক্তিটি ১৯৯৬ সালের ডিসেম্বরে সম্পাদিত। তখন বাংলাদেশের সরকার-প্রধান ছিলেন শেখ হাসিনা। আর ভারতের দ্বাদশতম প্রধানমন্ত্রী ছিলেন এইচ ডি (হারাদানাহাল্লি দোদ্দেগৌড়া) দেবগৌড়া। ৩০ বছর মেয়াদের এই চুক্তিটি চলমান। ঐতিহাসিক চুক্তি স্বাক্ষরে দুজন ভারতীয় ব্যাপক ভূমিকা রাখেন। একজন সাবেক প্রধানমন্ত্রী আইপি গুজরাল। অন্যজন পশ্চিমবঙ্গের দীর্ঘমেয়াদি মুখ্যমন্ত্রী জ্যোতি বসু।একটানা ২৩ বছর ক্ষমতায় ছিলেন জ্যোতি বসু। ১৯৭৭ থেকে ২০০০ সাল পর্যন্ত। সিপিআই (এম) তথা কমিউনিস্ট পার্টির কেন্দ্রীয় নেতা ছিলেন। জন্ম ১৯১৪ সালের ৮ জুলাই, অবিভক্ত ভারতে। দেহাবসান ২০১০ সালের ১৭ জানুয়ারি, কলকাতায়। পৈতৃক বাস ছিল বাংলাদেশের নারায়ণগঞ্জ জেলার বারদিতে। শৈশবের অনেকটা সময় সোনারগাঁয়ের বারদিতেই কাটে। বাবা নিশিকান্ত বসু ছিলেন পেশায় চিকিৎসক। তাঁর ছিল রাজনীতিমুক্ত জীবন; তবে ব্রিটিশবিরোধীদের প্রশ্রয় দিতেন। বারদির বাড়িতে বিপ্লবীরা অস্ত্রসহ আশ্রয় নিত। পুলিশের থানা তল্লাশির সময়ে বিশেষ ঘটনা ঘটে। মা হেমলতা বসু শাড়ির আঁচলে অস্ত্র লুকিয়ে রাখতেন। সেই দৃশ্য কিশোর জ্যোতিকে বিশেষভাবে প্রভাবিত করে। দেশপ্রেম বা রাজনীতির প্রথম চিন্তা তখন থেকেই। পরে ব্রিটেনে আইন শাস্ত্র পড়তে গিয়ে ঘুরে দাঁড়ান। রাজনীতিকেই প্রাধান্য দিয়ে নির্ধারণ করেন জীবনের গতিপথ।ক্ষমতায় থাকাকালে একাধিকবার সফর করেন বাংলাদেশ। নারায়ণগঞ্জ জেলার সোনারগাঁ উপজেলার বারদিতেও পদধূলি দিতেন। পৈতৃক বসত হিসেবে বাড়িটির মালিকানা তাঁদেরই ছিল। শৈশবের স্মৃতি কুড়োতে বাড়িটিতে পা রাখতেন। নিকটাত্মীয়কে রেখেছিলেন ‘কেয়ার টেকার’ হিসেবে। কলকাতা থেকে নিয়মিত তদারকি করতেন বাড়ি ও এলাকাবাসীর।বাংলাদেশে জেনারেল এরশাদের শাসন চলে প্রায় নয় বছর; ১৯৮২ সালের ২৪ মার্চ থেকে ১৯৯০ সালের ৬ ডিসেম্বর। এই সময়কালে জ্যোতি বসুর সফর ছিল আলোচিত। ১৯৮৭ সালে ঢাকা সফরকালে ‘বাংলা একাডেমি’ পরিদর্শন করেন। কলকাতাস্থ ‘বাংলা আকাদেমি’ সাজাতে অভিজ্ঞতা নেন। কবি-গীতিকার ড. আবু হেনা মোস্তফা কামাল ছিলেন সে সময় মহাপরিচালক। পরিদর্শনকালে গুরুত্ব পায় ‘লোক-ঐতিহ্য সংগ্রহশালা’। তৎকালীন পরিচালক শামসুজ্জামান খান ও বশীর-আল-হেলাল তাঁকে সঙ্গ দেন। এরপরও জ্যোতি বসু বাংলাদেশ ঘুরে গিয়েছেন। এরশাদ শাসনামলে ওনার সহযোগিতা একান্ত প্রত্যাশিত ছিল। ১৯৮০ সালের প্রবল বন্যায় বাংলাদেশ অনেকাংশেই ডুবে যায়। ভারতের বাংলাদেশমুখী নদীগুলোর বাঁধ খুলে দেওয়া হয়। সবচে বড় সমস্যা ছিল ফারাক্কা বাঁধ নিয়ে। ১৯৮৫-৮৮ সাল পর্যন্ত জলবণ্টন চুক্তি বহাল ছিল। এরপর আর দীর্ঘমেয়াদি কোনো সমঝোতা সম্ভবপর হয়নি। ফলে, নদ-নদীর পানিপ্রবাহ নিয়ে সৃষ্টি হয় অচলাবস্থা। ব্যাপক বন্যার পরই আসে খরাযুক্ত শুষ্ক-মৌসুম। ১৯৮৯ সালে ভারত একতরফাভাবে গঙ্গার পানি প্রত্যাহার করে। ভগীরথী-হুগলি নদীতে স্থানান্তরিত হয় ফারাক্কার জলরাশি। ফলে বাংলাদেশের নদ-নদীতে পানি প্রবাহের অবনতি ঘটে।জল প্রাপ্তির আকুলতা নিয়ে সে সময় দীর্ঘ কবিতা লিখেছিলাম আমি। সে কবিতা প্রথম প্রকাশিত হয় সর্বাধিক প্রচারিত সাপ্তাহিকী ‘সন্দ্বীপ’-এ। সম্ভবত ১৯৮৯ সালের জুলাই মাসের শুরুতে। ৮ জুলাই ছিল জ্যোতি বসুর ৭৫তম জন্মদিন। বিশেষ প্রতিবেদনের সঙ্গে ছিল ‘নিবেদিত পদ্য’টি। শিরোনাম ছিল ‘আয়রে আমার ছায়া-জ্যোতি’। বিশেষ আলোড়ন তোলে কল্যাণকামী পদাবলিটি। পররাষ্ট্র মন্ত্রণালয় সেটি সংগ্রহ করে কলকাতা পাঠায়। প্রেসিডেন্ট এরশাদের শ্যালক জাহাঙ্গীর মহিউদ্দিনও গুরুত্ব দেন বিষয়টিকে। তিনি তখন জাতিসংঘে রাষ্ট্রদূত, স্থায়ী প্রতিনিধি। কূটনৈতিক মেইলে ‘সন্দ্বীপ’-এর সংখ্যাটি সংগ্রহ করেন। কবিতাটির সূত্র ধরে নিভৃতে নানান উদ্যোগ চলে। মুখ্যমন্ত্রী জ্যোতি বসুকে প্রভাবিত করার চেষ্টাও চলছিল। কিন্তু ভারত সরকার অনেকটা মুখ ফিরিয়ে রেখেছিল। ইসলামকে রাষ্ট্রধর্ম ঘোষণা করায় বিতর্ক ওঠে। মধ্যপ্রাচ্যে সৈন্য পাঠানো নিয়ে ঘটে কূটনৈতিক বিপর্যয়। এরশাদ সরকারকে আস্থায় নিতে পারছিল না ভারত। অবশেষে ১৯৯০ সালের ডিসেম্বরে ছাত্র-জনতার অভ্যুত্থানে রাজ-বিদায়।১৯৯৬ সালের ডিসেম্বরে শেষ হাসি হাসলেন শেখ হাসিনা। ৩০ বছর মেয়াদি পানি চুক্তি হলো ভারতের সঙ্গে। আর তাতে সর্বোচ্চ সহযোগিতা করলেন জ্যোতি বসু। যার ধারাবাহিকতা রাখতে পারেননি উত্তরসূরি বুদ্ধদেব ভট্টাচার্য। অথবা পশ্চিমবঙ্গের আলোড়িত মুখ্যমন্ত্রী মমতা ব্যানার্জিও। তিস্তা নদীর জলবণ্টন চুক্তির আকাঙ্ক্ষা প্রত্যাশাপর্বেই থেকে গেল।প্রয়াত জ্যোতি বসু বাংলাদেশের চির সুহৃদ হয়েই বেঁচে থাকলেন। বলেছিলেন, বাংলাদেশের প্রতি আমার অনেক ঋণ। তা এই এক জীবনে শোধ হবার নয়। প্রধানমন্ত্রী হতে পারলে হয়তো অন্য-ব্যবস্থা করা যেত। কিন্তু যতখানি করতে পেরেছি, তা মুখ্যমন্ত্রীরও অধিক। বাংলাদেশের জলকষ্ট নিয়ে আমার দায় আছে শুনি। কবিতা দিয়েও আমাকে আবেগ-আক্রান্ত করা হয়েছে। কিন্তু সীমাবদ্ধতার মধ্যেও তিন দশকের চুক্তি হলো। এতে শুধু বাংলাদেশ লাভবান হবে তা নয়। চুক্তি মোতাবেক জলপ্রবাহ রাখতে পশ্চিমবঙ্গও উপকৃত হবে। এ জন্য বাংলাদেশ যেন অঙ্গীকার আদায় করতে সচেষ্ট থাকে। আবার বলি, বাংলাদেশ পেলে পশ্চিমবঙ্গও পেতে পারবে। এমন একটি আয়োজনে আমি বেশ পরিতৃপ্ত। ‘তিস্তা’ নিয়েও সমঝোতার পথ খুলে গেল। এখন মৃত্যুদূত এলে প্রশান্তি নিয়েই চলে যাব।সত্যিই চলে গিয়েছিলেন ৯৫ বছর বয়েসে। স্মৃতিস্মারক তারিখটি ২০১০ সালের ১৭ জানুয়ারি। জ্যোতিদা গেলেন সত্য, তবে স্মৃতিটা থাকল।\n"
  },
  {
    "headline": "\nনিউইয়র্ক হারাল যে  সদা স্মার্ট যুবককে\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nপ্রিয় শহর নিউইয়র্ক থেকে অনেক দিন দূরে। কিন্তু ফিরলেও সেই হাসিমুখটি আর মিলবে না। সে ছিল কমিউনিটির অত্যন্ত পরিচিতজন। কারও সঙ্গে তেমন বিরোধ দেখিনি। একদা সাংবাদিকতায় নিবেদিত ছিল। কিন্তু কমিউনিটির বাংলা মিডিয়া ততটা স্বনির্ভর নয়। এ জন্য মুঠোভরা সম্মানী দিতে পারে না। অধিকাংশেরই ‘আয় দিয়ে দায়’ মেটানোর অবস্থা। ফলে, এই প্রিয়মুখটি ট্যাক্সিতে মনোযোগ দিয়েছিল। বিচিন্তা সম্পাদক মিনার মাহমুদও ট্যাক্সি চালাতো। তসলিমা নাসরিনের এক পর্বের স্বামী। আমাদের দীর্ঘমেয়াদি বন্ধু, এখন প্রয়াত। নিউইয়র্কে পুনঃসাক্ষাতের পর একটি প্রশ্ন করেছিলাম। কাজ-কর্ম কোথায়, কেমন চলছে। উত্তর করেছিল সড়ক পরিবহন খাতে। মিনারের মতোই পিছুটানহীন জীবন ছিল বন্ধুটির। প্রবাসে পোশাকি নাম গোলাম মল্লিক। বাংলাদেশ থেকেই জানা-শোনা। আমরা চিনতাম ‘গোলাম হোসেন বেচু’ নামে। চলচ্চিত্র-বিষয়ক সাংবাদিকতা করেছে দীর্ঘদিন। পৈতৃক বাস মধু-মৎস্য খ্যাত বৃহত্তর খুলনায়। মফস্বল সাংবাদিকতা দিয়ে জীবনের শুরু। হঠাৎ আলোচনায় এল এক চিত্রনায়িকাকে বিয়ে করে। ‘নীপা মোনালিসা’র প্রথম স্বামী মল্লিক। বিয়েটা অবশ্য টেকানো যায়নি। পরে ঘরনি করেছে একজন বিমান কন্যাকে। প্রবাসিত সে ঘরে সন্তান-সুখও মিলেছিল।তারপরও বোহিমিয়ান ছিল জীবন-যাপন। নিউইয়র্কে হঠাৎ হঠাৎ দেখা হতো। ফেসবুক পোস্টে নানামুখী নারীদের সঙ্গ। মূলধারার বিনোদন জগৎই যেন তার আরাধ্য। ২০০৮ সালের এক পরিষ্কার দুপুর। আমি তখন সাউথ জ্যামাইকার ন্যাডাল প্লেসে। দু’জন বিখ্যাত বন্ধুকে নিয়ে মল্লিক হাজির। সাংবাদিক মাহমুদ তাসের ও নাজমুল আহসান। প্রথমজন তখন ইত্তেফাকের নিউইয়র্ক প্রতিনিধি। দ্বিতীয়জন ‘পরিচয়’ পত্রিকার প্রতিষ্ঠাতা সম্পাদক। আমার অফিস কাম বাড়িটি হই হই করে উঠল। মল্লিক বলল আজ শুধুই আড্ডা। সোমরসে-সিক্ত দুপুরটা কাটাব স্মৃতিচারণ দিয়ে। আজ চার মহারথীর প্রথম জীবনের গল্প। একজন করে বক্তা, তিনজন শ্রোতা। সময়সীমা এক গ্লাস জলের চুমুকসীমা। এক রাউন্ড গ্লাস-জল শেষ, বক্তব্য শেষ। এরপর আরেক কজন, এভাবে চলবে।মল্লিক একদা কবিতাও লিখেছে। আড্ডা সূত্রে বেরিয়ে এল তথ্যটি। নাজমুল বললেন, দু-একটি কবিতা শুনি। মল্লিক জানাল স্মৃতিতে কিছুই নেই। প্রেমের দেবীরা হাওয়া, কবিতাও হাওয়া হাওয়া। তবে মাহমুদ তাসেরও কবিতা লিখত। এখন ‘অলমোস্ট রিটায়ার্ড’ অবসরপ্রাপ্ত। সেই অঙ্কে সুলেরী আমাদের কবিতামন্ত্রী। যা চালাচ্ছে সবি চলছে। রাউন্ড দ্য ওয়ার্ল্ড, ওয়াও...।ওই দিন মল্লিক খুলনা-জীবনকে খুলে দিয়েছিল। মাহমুদ তাসেরের পৈতৃক বাস বিক্রমপুর, মুন্সিগঞ্জ। কিন্তু বেড়ে উঠেছেন খুলনাতেই। ফলে দু’জনের গল্প যেন অনেকটা এক। তারপরও গোলাম মল্লিক পুরোদস্তুর খুলনার পোলা। নানা বিবরণে এঁকে গেল নানা চিত্র। আমরা বললাম, স্থানীয়রা খুলনাকে ‘খুলনে’ বলে। মল্লিকের রসসিক্ত সংলাপেও সেটি প্রকাশ পেল। সেদিন থেকে আমরা মল্লিককে ‘খুলনে’ নামে ডাকি। দেখা হলেই হ্যালো মি. খুলনে!না, এতে তেমন অভিযোগ করত না। তবে অনুযোগের সুরে বলত, প্লিজ আর না। আমরাও যেন নাছোড় বান্দা। বলতাম, তাহলে আসল নামেই ডাকিÑ‘বেচু’। সেটাইতো বাবা-মা আর এলাকাবাসীর প্রিয়। প্রতিউত্তরে বলতো সর্বনাশ। এটাতো প্রবাসীদের প্রিয় নাম নয়। কেন ‘মল্লিক’ নামে ডাকতে কি গলায় কাঁটা বাঁধে।সকল বাঁধা ছিন্ন করে চলে গেল বন্ধুটি। পৃথিবীতে দোষে-গুণেই মানুষ। আমি সবার গুণপনাকে আগে বিবেচনা করি। মল্লিককে শুরু থেকেই আমার ভীষণ পছন্দ। আশির দশকে ঢাকায় পরিচয়পর্ব থেকেই। স্ত্রী নীপা মোনালিসাকে হারানোর পর কী বিপর্যস্ত! আকস্মিকভাবে জড়িয়ে ধরে কেঁদেছিল। এরপর জীবনের চর ঠেলে স্রোত এনেছিল। আটলান্টিকের পাড়ে Ñনিউইয়র্কে কত ঝড়। কত উথালপাতাল ঢেউয়ের মুখোমুখি। কিন্তু সমাজে পরাজিত হতে চায়নি। আজীবন একটি স্বর্ণ-বৈশিষ্ট্য বজায় রেখেছিল। আর তা হলো Ñ‘অল টাইম স্মার্টনেস’। নিজেকে চমৎকারভাবে উপস্থাপনের প্রোজ্জ্বল ক্ষমতা। জীবনে অনেক বিত্তশালী, প্রতিভাধর দেখেছি। এমন স্বাগতিক বা স্মার্ট মানুষ তেমন দেখিনি। গোলাম মল্লিকের তিরোধানÑএক সুবিশাল অভিশাপ। বিশেষত আমরা যারা বন্ধু-নির্ভর প্রবাস পরিজন। বুকে জড়িয়ে ধরার মানুষগুলো দ্রুত সরে যাচ্ছে। খ্রিষ্টীয় বর্ষের সূচনা মাস জানুয়ারি। এ মাসেই খরচের খাতায় গেল মল্লিক। রূপসা নদী-ছোঁয়া সাঁতার-শৈশব। আটলান্টিক মহাসাগরের উপকণ্ঠে বিলীন। মাঝখানে ৬০ বছরের উদ্যম আয়ু। মল্লিকবিহীনতায় এখন আচার-অনুষ্ঠানাদি। নিউইয়র্কের বাঙালি ঘরানা যেন অনেকটাই ম্লান। বিদেহী আত্মার স্বর্গীয় সুখ কামনা। মহান সৃষ্টিকর্তার কাছে রাখি বিনীত অনুরোধ। স্বর্গেও যেন সে চির স্মার্টই থাকতে পারে। সেই সক্ষমতার পক্ষে আমাদের ইহলৌকিক আবেদন।\n"
  },
  {
    "headline": "\nবৃষ্টির রাতে স্মৃতির সাগরে\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nরাত্রি দ্বিপ্রহর। রাত যত গভীর হয়, সুস্থির মন অকারণে অস্থির হয়ে ওঠে একাকিত্ব, বিষণ্নতা, বিরহ কাতরতা তত পেয়ে বসে। ঘরের আবছা নীল আলোয় প্রিয় ইন্দ্রাণী সেনের কণ্ঠে ‘তুই ফেলে এসেছিস কারে মন, মন রে আমার’ গানটা ইউটিউবে বেজে যাচ্ছে আর বুকের গহিনে ঘুমিয়ে পড়া বেদনাগুলো মাথা ছাড়া দিয়ে উঠেছে। বাইরে ধুম বৃষ্টির সঙ্গে হালকা তুষারপাত। গায়ে শীতের কাপড় জড়িয়ে জানালার পাশে গিয়ে বসলাম। জানালার পর্দা ফাঁক করে বিধ্বস্ত প্রকৃতির দিকে অপলক চেয়ে থাকি। রাস্তার নিয়নবাতির আলো আকাশ থেকে কিশোরীর মতো হেলেদুলে পড়া তুষারপাতকে বর্ণময় করে তুলেছে। জানালার পাশে নির্বাক আমি আপনমনে দাঁড়িয়ে থাকি। পুরো প্রকৃতিজুড়ে এক বিস্ময়কর চেনা সুর যেন আমাকে নস্টালজিক করে তুলেছে এই রাত নিশীথে। স্মৃতির মহাসাগরে ডুবে যেতে থাকি। বৃষ্টির শব্দ যত ভারী হচ্ছে, ততই যেন আমি স্পষ্ট শুনতে পাচ্ছি, আম্মা আমাকে নাম ধরে ডাকছেন। তাড়া দিচ্ছেন উঠোনের দক্ষিণ কোণে শুকাতে দেওয়া কাপড়গুলো তাড়াতাড়ি ঘরে নিয়ে আসতে! মুরগির বাচ্চাগুলোকে শুকনো জায়গায় এনে রাখতে। দেশ থেকে হাজার মাইল দূরের এই শহরের বাতাসের পরতে পরতে বয়ে যাওয়া চেনা গন্ধে আমি দিশেহারা! নানার বাড়ি থেকে চালের গুঁড়ো, খেজুরের রস পাঠানো হতো শীতকালে। মায়ের হাতে বানানো খেজুরের রসের পায়েস সঙ্গে ভাঁপা পিঠার সুঘ্রাণে মৌ মৌ করছে চারপাশ! মাটির উনুনের আঁচে দাদার সঙ্গে কাঠের পিঁড়িতে বসে বেশ আয়েশ করে গোগ্রাসে শীতকালীন পিঠা, পায়েস গিলছি।ভাবনার কোনো স্বরলিপি নেই। মনে হচ্ছে স্মৃতিভর্তি একটা হিলিয়াম বেলুনে ভর করে এই ভিনদেশের আকাশে আমি উড়ছি তো উড়ছি। নিউইয়র্ক শহরের পিচঢালা ছাইরঙা রাস্তার ওপরে পড়ে থাকা শুভ্র তুষারপাত মনে করিয়ে দিল দেশের শিউলি ঝরা পথের কথা। খুব ভোরে ঘুম থেকে উঠে শিউলি তলায় গিয়ে আঁজলা ভরে শিউলি ফুল কুড়িয়ে আনা অতঃপর সুই-সুতা দিয়ে নিজ হাতে মালা গেঁথে সে মালা দাদার গলায় পরিয়ে দেওয়া! উদ্দেশ্য একটাই উপঢৌকন হিসেবে দাদার কাছ থেকে টাকা পাওয়া। সে টাকা দিয়ে দিনভর মালাই আইসক্রিম, চালতার আচার, কটকটি, লজেন্স, চানাচুর খাওয়া। দাদার দেওয়া পাঁচ টাকা দিয়ে সকাল থেকে বিকাল পর্যন্ত তৃপ্তিভরে খেয়েও সে টাকা শেষ হতো না। দিন শেষে কিছু আধুলি থেকে যেত। জীবনের বড় বেলায় এসে ব্যাগভর্তি ডলার চোখের নিমেষেই শেষ হয়ে যায়, কিন্তু সাধ মেটে না। বিদেশের ফুলে গন্ধ নেই বলে এ দেশের ফুলগুলোকে কাগজের ফুল মনে হয় আমার কাছে। তাই ফুলগুলো কখনো ধরেও দেখি না, মালাও গাঁথি না আর। ফুলে ঘ্রাণ নেই, ডলারেও তৃপ্তি নেই। আহা! কত মধুর ছিল ফেলে আসা শৈশব! শেষ রাতের বৃষ্টি নিঃসঙ্গ মানুষের মতন একা। শেষ রাতের বৃষ্টি একাই লুটিয়ে পড়ছে নীরবে মাটির বুকে। শেষ রাতের বৃষ্টিতে কেউ ভেজে না। ভীষণ মনে পড়ছে সবুজের মায়ায় আবৃত আমার ছোট্ট সোনাঝরা সে গ্রামের কথা। হাড় কাঁপানো শীত। মুয়াজ্জিনের সুরেলা কণ্ঠে ফজরের আজানের ধ্বনি ভেসে আসছে। পুবের আকাশে তখনো সূর্য উঁকি দেয়নি। আম্মা ঘুম ভেঙে ফজরের নামাজ পড়ার জন্য উঠতে চাইলে ঘুমের ভান ধরে আম্মার বুকের ওমে কাদা মাটির মতো আরও বেশি লেপ্টে থাকতাম। সে কত বছর আগের কৈশোরে ফেলে আসা স্মৃতি! আজ এত বছর পরে যখন জানালার ফাঁক দিয়ে হু হু করে জানুয়ারি মাসের ঠান্ডা বাতাস ঢুকছে ঘরে; আমি তখন মায়ের বুকের ওম অনুভব করছি দুচোখ বন্ধ করে! শীতের তীব্রতা যত বাড়ছে, মা যেন আমাকে তাঁর বুকের ওমে ততটাই শক্ত করে জড়িয়ে ধরছে। রুমের শীতাতপ যন্ত্রের ওপর ঝরে পড়া বৃষ্টির টুপটাপ ছন্দ আমাকে নিয়ে যায় কৈশোরের টিনের চালের বৃষ্টির ছন্দের কাছে। যদিও এ দেশের বৃষ্টিকে আমার কাছে কৃপণ, অলস মনে হয়। কোনো তাল, লয়, ছন্দ নেই। আমার ছোটবেলার সেই ঘরটি আজ আর নেই। সে ঘরে যাঁরা জন্মেছে, বড় হয়েছে তারাও নেই। জীবনের প্রয়োজন তাঁদের উড়িয়ে নিয়ে গেছে ভিন্ন জনপদে। সে ঘর, বাড়িজুড়ে বাবা–মা নেই। কোথায়ও কোনো কোলাহল নেই। বৃষ্টির দিনে শুকনো কাপড় ঘরে আনার তাড়া নেই। সুরে সুরে হাঁস, মুরগি ডাকার শব্দ নেই। রাত নেমে এলে হারিকেন, কুপি জ্বালাবার তাড়া নেই। উঠানে দাদার মুখে গল্প শোনার হইচই নেই। বাতাসে মায়ের হাতে বানানো শীতকালীন পিঠা, পুলির সুঘ্রাণ নেই। পাখির চেয়েও মানুষ বড় পরিযায়ী। স্মৃতি বুকে নিয়ে উড়ে উড়ে বেড়ায় পৃথিবীর এক প্রান্ত থেকে অন্য প্রান্তে। এমন বৃষ্টির রাতে স্মৃতি হাতড়ে আমার সে শূন্য ভিটেমাটিও কি কাঁদে আমার মতো রাত নিশীথে খুব নীরবে! জানি না! ছোটবেলায় সবচেয়ে প্রিয় মাস ছিল ডিসেম্বর, স্কুল বন্ধ। লেখাপড়া নেই। ভোরে ঘুম থেকে ওঠার তাড়া নেই। জানুয়ারি ছিল আনন্দের মাস। বছরের নতুন মাস শুরু হওয়া মানেই কত সহস্র আবদার, অজুহাতের কথা যে মনে পড়ে। নতুন জামা, নতুন বইয়ের মিষ্টি ঘ্রাণ এখনো নাকে এসে লাগে। হঠাৎ আকাশে বজ্রপাতের বিকট শব্দকে মনে হলো ছোটবেলায় মায়ের মাটির ব্যাংক ধপাস করে ভেঙে ফেলার শব্দের মতো। মায়ের মাটির ব্যাংকে জমানো টাকায় নতুন জামা, জুতা, স্কুলব্যাগ কেনার আনন্দ, বাঁধভাঙা উচ্ছ্বাস স্মৃতি হয়ে আজ বৃষ্টির মতো চোখে ঝরছে। সুখ স্মৃতিগুলো মানুষকে বেশি কাঁদায়। মানুষ হয়ে জন্মানোর অন্যতম বড় কষ্ট হলো স্মৃতির আঘাতে প্রতিনিয়ত ক্ষতবিক্ষত হওয়া। আমাদের গ্রামের মানুষগুলো তখনো আভিজাত্যের অসুস্থ প্রতিযোগিতায় লিপ্ত হয়নি। গ্রামগুলো সহজ সরল গ্রাম-ই ছিল; ইট-কাঠের শহর হয়ে ওঠেনি। মাটিতে ভেজা গন্ধ ছিল। মানুষগুলোর মনও মাটির মতো নরম ছিল। তখনকার দিনে এ বাড়ি ও বাড়ির মানুষ অবসর কাটাত একে অন্যের সঙ্গে গল্প করে, আড্ডা দিয়ে। ফেরার পথে একে অপরকে এগিয়ে দিত সদর দরজা পর্যন্ত।জীবনের এই বেলায় এসে এখন এই শহরটাকে আমার কাছে যন্ত্র মনে হয়। তেমন কোথায়ও কোনো আন্তরিকতা নেই; বেশির ভাগ বিষয়গুলো লোক দেখানো। বিশেষ কোনো দিন ছাড়া কেউ কারও বাড়িতে যায় না, খোঁজ নেয় না। সত্যিকারের স্পর্শের আনন্দ পাওয়া এই শহরে দুষ্কর। সর্বত্র কেমন কবর কবর লাগে। আমি যেন এক অপরিচিত এই শহরে। কারও কেউ নয়, কেউ কারও নয়। দেশ ছেড়েছি বহু বছর আগে। আজও দেহের প্রতিটি শিরা উপশিরায় শুধু দেশের সুর বাজে। এমন আকাশ ভেঙে বৃষ্টি নেমে এলে স্মৃতির ভারে মনটা খুব নুয়ে পড়ে। জীবন থেকে হারিয়ে যাওয়া আপন মানুষগুলোর কথা মনে পড়ে। মন আপন মানুষদের মমতা খোঁজে।\n"
  },
  {
    "headline": "\nমৃত্যুর আগে ফাতেমার আবেগময় লেখা\nক্যানসারের কাছে হার মানেন পাকিস্তানি বংশোদ্ভূত শেফ\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nমাত্র ২৯ বছর বয়স হয়েছিল তাঁর। হাড়ভাঙা পরিশ্রম আর মেধার গুনে নামকরা রেস্টুরেন্টের ‘টপ শেফ’ কনসালট্যান্ট হয়েছিলেন। কিন্তু বিধি বাম। ক্যানসার এসে নিভিয়ে দিয়ে গেল তাঁর জীবনপ্রদীপ। এক বছর ক্যানসারের সঙ্গে যুদ্ধ করে গত ২৫ জানুয়ারি পৃথিবী ছেড়ে চলে যান তিনি। “সত্যি বলতে, প্রথম কেমো পর্যন্ত, আপনি ভাবতে পারবেন না এটা সত্যিই কত ভয়ংকর। তারপর আপনার চুল পড়া শুরু হয়, এবং সবশেষে আপনি বিশ্বাস করতে আরম্ভ করেন-এটা আসলে ঘটবেই। এই বাকি জীবনটা আমাকে এভাবেই কাটাতে হবে।’ এভাবেই ফাতেমা আলী তাঁর আবেগময় রচনা লিখেছেন। ‘বন এপিটাইট’ তাদের মার্চ মাসের সংখ্যায় ফাতেমার রচনা প্রকাশ করার পরিকল্পনা করেছিল, কিন্তু তার মৃত্যুর পর এটি অনলাইনে প্রকাশ করা হয়।২০১৭ সালের ডিসেম্বর মাসে ভক্ত নন্দিত ফাতেমা আলীর ‘ইউং সারকোমা’ ধরা পড়ে। এটি ক্যানসারের এক বিরল ধরন, যা ‘হাড় বা হাড়ের চারপাশে নরম টিস্যুতে থাকে’। মায়ো ক্লিনিক এই বিষয়ে তাদের একটি বিবৃতি দেয়, তিনি (ফাতেমা) আট রাউন্ড কেমো নিয়েছেন এবং ভেবেছিলেন যে তিনি ক্যানসারকে পরাজিত করতে পারবেন। কিন্তু এটা আরও বেশি মারাত্মক হয়ে উঠেছে।’ তরুণী ফাতেমার শেষ লেখার কথাগুলো পাঠককে অশ্রুসজল করে তোলে—‘আমি ঠিক করেছি চলে যাওয়ার আগে আমার ভাবনাগুলো সবার সঙ্গে ভাগ করে নেব। জীবন আসলেই একটা রহস্যমাত্র। আমি আর কত দিন বাঁচব? হয়তো এটা এক বছর, এক মাস, কিংবা দশ বছর। তুমি তো জানো না, যে পর্যন্ত না তুমি চলে যাও। আসলে সবকিছু খুব অনিশ্চিত। এ জন্য আমি বেশি কিছু করতে চাই। আমি ক্যানসার আক্রান্ত হওয়ার কারণেই বুঝতে পেরেছি, আমার আরও বেশি কাজ করা প্রয়োজন। এবং আরও মানুষের সঙ্গে আমার চিন্তা ভাগ করে নেওয়া দরকার। যাতে সবাই আমাকে সামান্য হলেও মনে রাখে।’ ফাতেমা আলী পাকিস্তানে বেড়ে ওঠেন। ছয় বা সাত বছর বয়সের সময় তার দাদির সঙ্গে রান্না শুরু করেন। তিনি ২০১১ সালে আমেরিকার রন্ধন প্রতিষ্ঠান থেকে স্নাতক করেন। এবং অল্প সময়ের মধ্যে একটি ভারতীয়-ল্যাটিন রেস্টুরেন্টে কাজ আরম্ভ করেন। সপ্তাহে সাত দিন কাজ করতেন তখন। ওখানে ফ্লোর ম্যানেজার এবং সস বাবুর্চি হিসেবে পর্যায়ক্রমে দায়িত্ব পালন করেছেন। অন্য একটি রেস্টুরেন্টে প্রধান বাবুর্চি করা হয়। তিনি মাত্র ২১ বছর বয়সে পুরো রেস্টুরেন্টের দায়িত্ব পান তিনি।মৃত্যুর আগের শেষ লেখায় ফাতেমা আলী লিখেছেন, ‘মাঝেমধ্যে ভাবি আমার জীবনের উদ্দেশ্য কী? আমার সব স্বপ্ন পূরণ করার জন্য যতটুকু জীবন দরকার, সেটা কী পাব? আরামদায়ক পাজামা পরে বিছানায় শুয়ে আর নেটফ্লিক্সে ‘গসিপ গার্ল’ দেখে সময় কাটানোর স্বপ্ন কী আমি দেখিনি! তোমরা হেসোনা, আমি এখনো গসিপ গার্ল দেখছি। কিন্তু এখন আমি কিছু কাজ করছি। আমি বাইরে গিয়ে খেতে যাচ্ছি। আমি পরিকল্পনা করছি। আমি রান্না করছি। আমি লিখছি। কিন্তু জানি না শেষ পর্যন্ত কী হবে?’ ফাতেমা আলী ও তার ভাই প্রতিদিন একটি নতুন রেসিপি লিখতে পরস্পরকে চ্যালেঞ্জ জানিয়েছিলেন। এভাবে অনেক নতুন রেসিপি লেখেন ২৯ বছর বয়সী মেয়েটি। তাঁর ভাই চান, সেই রেসিপিগুলো একত্র করে একটা বই বের করতে। রেসিপি লেখার জন্য দুই ভাই বোন প্রায়ই বিভিন্ন রেস্টুরেন্টে খেতে যেতেন। সেখানকার সবচেয়ে সুস্বাদু খাবারটি খেতেন। আর আলোচনা করতেন সেই খাবার নিয়ে। ফাতেমা আলী তাঁর শেষ লেখায় ভাইয়ের কথা লিখেছেন বিশেষভাবে, ‘জীবনকে বুঝতে আমার ভাই অনেক সাহায্য করেছেন। আমরা দুই ভাইবোন মিলে খরগোশ শিকার করেছি। ভেড়ার বাচ্চা কোরবানি করেছি। আমরা মাছ আর চিংড়ি পরিষ্কার করেছি দুজনে মিলে। আর কথা বলতাম তাদের জীবনচক্র নিয়ে।’ ফাতেমা তাঁর লেখার শেষ দিকে বলেন, ‘অনেক দিন আছে আমি আসলেই খুব ভয় পেয়েছি সামনের দিনগুলোর কথা ভেবে। অনেক দিন আমি একা বসে কাঁদতাম। কারণ আমি আমার পরিবারের সামনে এটা করতে চাইতাম না। আরও কিছুদিন আছে যে আমরা সবাই একসঙ্গে বসে কেঁদেছি। কিন্তু পৃথিবী ছেড়ে চলে যাওয়ার ভয়টা এতটাই মারাত্মক যে এটা চাইলেও আপনি চাপা রাখতে পারেন না।’\n"
  },
  {
    "headline": "\nপ্রবাসীরা শুধু দেয়, পায় না কিছুই\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nবাঙালি প্রবাসীদের সব জায়গায় অবজ্ঞা নতুন কিছু নয়। কিন্তু কেনই বা এমনটা হয়? প্রবাসীরা বাংলাদেশের জন্য কিনা করে। দেশের মোট জাতীয় আয়ের প্রায় ১৫ শতাংশই প্রবাসীদের অবদান। প্রতি বছরে প্রায় ১ হাজার ৫০০ কোটি ডলারের বেশি অর্থ দেশে পাঠায়, যা বাংলাদেশে বিদেশি সাহায্যের প্রায় দশ গুণ। দেশের অর্থনীতির চাকা সচল রাখতে এদের সক্রিয় অবদান অস্বীকার করার উপায় নেই। প্রবাসীদের রেমিট্যান্স কমে গেলে বাংলাদেশে হাহাকার লেগে যায়। অর্থনীতিতে চরম নেতিবাচক অবস্থা সৃষ্টি হয়। ২০০৮ সালে যখন আমেরিকায় অর্থনৈতিক মন্দাভাব, তখন সারা বিশ্বে হাহাকার লেগে যায়। ইউরোপ, এশিয়া, মধ্যপ্রাচ্যে—প্রায় সব দেশের অর্থনীতিতে ২০০৮ সালের আমেরিকার অর্থনৈতিক মন্দাভাবের প্রভাব পড়েছিল। তবে বাংলাদেশে এর আঁচড় লাগেনি। কেন লাগেনি তার উত্তর খুঁজতে কলম্বিয়া বিশ্ববিদ্যালয়ের পিএইচডি ছাত্রী নাটাচা স্টেভেনোভিক গবেষণা শুরু করেন ২০১২ সালে। তার কাছে এই প্রশ্নটি ধাঁধার মতো লেগেছিল। তার গবেষণায়, ‘রেমিটেন্সেস অ্যান্ড দি মোরাল ইকোনমিকস অব বাংলাদেশি নিউইয়র্ক ইমিগ্রান্টস ইন লাইট অব দি ইকোনমিক ক্রাইসিস’ উল্লেখ করেন, ২০০৮ সালে যখন সারা বিশ্বে অর্থনৈতিক মন্দাভাব তখন কীভাবে প্রবাসীরা বাংলাদেশের অর্থনীতির চাকা সচল রেখেছেন। নাটাচা আরও বলেছেন, বাংলাদেশি প্রবাসীদের দেশের প্রতি ভালোবাসা, দেশের মানুষের প্রতি ভালোবাসা, সাংস্কৃতিক ও ধর্মীয় চেতনাবোধ সত্যিই অবিশ্বাস্য। ব্যুরো অব ম্যান পাওয়ার এমপ্লয়মেন্ট অ্যান্ড ট্রেইনিংয়ের পরিচালক ড. মো. নুরুল ইসলাম এক প্রতিবেদনে বলেন, প্রবাসীরা জাতীয় অর্থনীতিতে মূলত দুইভাবে সহায়তা করে থাকেন। এক. বিদেশে গিয়ে দেশের বেকারত্বের হার কমানো এবং দুই. রেমিট্যান্স পাঠানো যা বাংলাদেশের জিডিপির ওপর দারুণ প্রভাব ফেলে। এশিয়ান ডেভেলপমেন্ট ব্যাংক (এডিবি) ও ইন্টারন্যাশনাল লেবার অর্গানাইজেশনের (আইএলও) মতে, বাংলাদেশে ২০১৫ সালে প্রবাসীদের মাধ্যমে ১ হাজার ৫০০ কোটি ডলারের বেশি রেমিট্যান্স যায় যা বাংলাদেশের জিডিপির ৮ শতাংশ। ১৯৬০ সালে যখন যুক্তরাজ্য বাংলাদেশিদের জন্য তাদের দুয়ার খুলে দেয়, তখন থেকে বাংলাদেশি প্রবাসীরা আর থেমে থাকেননি। সারা বিশ্বে তারা ছড়িয়ে-ছিটিয়ে আছেন আর প্রতিনিয়ত দেশের জন্য হাড়ভাঙা পরিশ্রম করে যাচ্ছেন। অন্য একটি প্রতিবেদনে এশিয়ান ডেভেলপমেন্ট ব্যাংক (এডিবি) জানায়, বাংলাদেশি মহিলা প্রবাসী কর্মীরাও পিছিয়ে নেই। ২০১৪ সালে প্রবাসী মহিলা শ্রমিকের সংখ্যা ৭৬ হাজারের বেশি। এখন প্রবাসজীবন সম্পর্কে কিছু বলি। প্রবাসজীবন মানেই নিঃসঙ্গতা। দেশের সব মায়া ভুলে কঠোর পরিশ্রমের দিনাতিপাত করা। ১২-১৬ ঘণ্টা দৈনিক কাজ করা। প্রিয়জনকে কাছে না পাওয়া। বাংলার সুবাস থেকে বঞ্চিত হওয়া। অর্ধাহারে বা অনাহারে থাকা। মা বাবার শেষ মুখটা না দেখা। সন্তানের জন্ম না দেখা। কতই না প্রবাসীদের ত্যাগ স্বীকার করতে হয়। তারপরও এরা হাসিমুখে দেশের ও দেশের মানুষের কথা ভেবে হাড়ভাঙা পরিশ্রম করতে দ্বিধা করে না। কিন্তু বিনিময়ে এরা কি পায়? কেন এরা সর্বত্র অবহেলার স্বীকার হয়? বিদেশে বাংলাদেশের রাষ্ট্রীয় মালিকানাধীন ব্যাংক থেকে শুরু করে, বিদেশে বাংলাদেশি দূতাবাসসহ বাংলাদেশে বিমানবন্দর পর্যন্ত প্রবাসীরা শুধুই অবজ্ঞারই মুখে পড়ে। প্রবাসে রাষ্ট্রীয় মালিকানাধীন ব্যাংক কর্মকর্তাদের শাসানি খেতে হয়। বিদেশে বাংলাদেশি দূতাবাসের কর্মকর্তারা তো বাংলাদেশি প্রবাসীদের মানুষ হিসেবেই গণ্য করে না। বাংলাদেশে বিমানবন্দরের কর্মকর্তারা প্রবাসীদের সঙ্গে কেমন আচরণ করে, তা সবারই জানা।বাংলাদেশের দালালের প্রতারণার স্বীকার হয়ে বৈধ কাগজপত্র ছাড়াই অনেকেই দিনের পর দিন কঠোর পরিশ্রম করে দেশের অর্থনীতিতে অবদান রাখছেন। এরা দেশের বোঝা হতে নারাজ। প্রিয়জনের মুখে দুমুঠো ভাত তুলে দেওয়ার জন্য হাসি মুখে প্রতিনিয়ত কষ্ট করে যাচ্ছেন। দেশের কর্তৃপক্ষ কি এদের জন্য কিছুই করতে পারে না? এরা দেশের জন্য অনেক দেয়, কিন্তু কেন এদের কিছুই মিলে না?\n"
  },
  {
    "headline": "\nচালকের আসনে ‘মাতাল’ পুলিশ কর্মকর্তা\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nমাতাল অবস্থায় গাড়ি চালানোর অপরাধে ডেট্রয়েটের এক পুলিশ কর্মকর্তাকে গ্রেপ্তার করেছেন তাঁর অধস্তন পুলিশ। ২৬ জানুয়ারি সকালে মাতাল অবস্থায় গাড়ি চালানোর অপরাধে সহকর্মীদের হাতে গ্রেপ্তার হন ডেট্রয়েট পুলিশ বিভাগের জেনারেল কমান্ডার জনি থমাস। তাঁর শরীরে অ্যালকোহলের মাত্রা ছিল নির্ধারিত সীমার দ্বিগুণ।থমাস ট্রাফিক সিগনালের লাল বাতিতে দাঁড়ানো একটি পিকআপ ট্রাকে আঘাত করেন। ওই ট্রাকের চালককে হাসপাতালে নিয়ে যাওয়া হয়। থমাস তখন পুলিশ বিভাগেরই একটি গাড়ি চালাচ্ছিলেন।ডেট্রয়েটের পুলিশ প্রধান জেমস ক্রেইগ সংবাদ সম্মেলনে ঘটনাটিকে ‘খুব হতাশাজনক’ বলে উল্লেখ করেন। তিনি বলেন, থমাসকে এ জন্য আইনের মুখোমুখি হতে হবে। অধস্তন কর্তৃক ঊর্ধ্বতন কর্মকর্তার গ্রেপ্তার হওয়াটা অস্বস্তিকর হলেও বিষয়টির প্রশংসা করেছেন ডেট্রয়েটের পুলিশ প্রধান। ক্রেইগ বলেন, অবশ্যই এটি তাদের জন্য একটি অস্বস্তিকর কাজ ছিল। এমন উচ্চ পদে থাকা কর্মকর্তাকে গ্রেপ্তার করতে আরও উচ্চ পদে থাকা কর্মকর্তার অনুমতি নিতে হয়।প্রসঙ্গত, আইনিভাবে অনুমোদিত মাত্রার চেয়ে বেশি অ্যালকোহল গ্রহণ করে গাড়ি চালালে, তা অপরাধ বলে গণ্য হয়। কোনো গাড়ি চালকের শরীরের রক্তে অ্যালকোহলের মাত্রা দশমিক ৮ শতাংশ পাওয়া গেলে তার ১৮ মাস থেকে ১০ বছর পর্যন্ত জেল এবং ড্রাইভার লাইসেন্স বাতিল হতে পারে।\n"
  },
  {
    "headline": "\nদক্ষিণ সীমান্তে দিনে মাত্র ২০ জন আশ্রয় দাবি করতে পারবেন!\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nযোগ্যতার ভিত্তিতে নয়, সংখ্যার ভিত্তিতে খুলবে আমেরিকার সীমান্ত দরজা। দক্ষিণ সীমান্ত দিয়ে একটি নির্দিষ্টসংখ্যক লোক প্রবেশ করতে পারবে। সীমান্তে প্রতি দিন নির্দিষ্ট সংখ্যার বাইরে কোনো মানুষ আশ্রয় দাবি করতে পারবে না। বিষয়টি আমেরিকার দক্ষিণ সীমান্তের অভিবাসী ও অভিবাসন আইনজীবীদের মধ্যে উদ্বেগ দেখা দিয়েছে।এক কর্মকর্তা গত ২৫ জানুয়ারি এক বিবৃতির মাধ্যমে বিষয়টি জানান। ব্যস্ততম এই সীমান্ত টিজুয়ানাকে সান-ডিয়েগোর সঙ্গে যুক্ত করেছে। বিবৃতিতে বলা হয়, এ সীমান্তে এখন থেকে দিনে কেবল ২০ জন মানুষকে আশ্রয়ের অনুমতি দেওয়া হবে। ২৫ জানুয়ারি থেকেই এই ঘোষণা কার্যকর হয়েছে। এর আগে কাস্টমস ও বর্ডার প্যাট্রোল কর্মকর্তারা প্রতি দিন গড়ে ১০০ জন ব্যক্তিকে আশ্রয়ের অনুমতি দেওয়া হতো।যে মুহূর্তে আশ্রয়প্রার্থীরা আমেরিকায় অভিবাসনের জন্য আদালতে শুনানির অপেক্ষা করছেন, ঠিক সেই মুহূর্তেই ট্রাম্প প্রশাসন এই ‘মিটারিং’ প্রক্রিয়া চালু করেছে। এ নীতি পরিবর্তনের কারণে আমেরিকায় আশ্রয়প্রার্থীদের বড় অংশকেই মেক্সিকোয় থাকতে বাধ্য হতে হবে।মেক্সিকো সিটিতে আয়োজিত একটি সংবাদ সম্মেলনে মেক্সিকো কমিটির মুখপাত্র জানান, আমেরিকার সরকারি কর্মকর্তারা মেক্সিকোর কর্মকর্তাদের জানিয়েছেন, তাঁরা ২৫ জানুয়ারি থেকে স্যান ইয়াসিড্রো বন্দর দিয়ে দৈনিক ২০ জন অভিবাসীকে প্রক্রিয়াজাতকরণ করা হবে। সান ইয়সিড্রোর বন্দরে মিটারিং প্রক্রিয়ার মাধ্যমে প্রতিদিন মাত্র ২০ জনকে গ্রহণ করার এ সিদ্ধান্ত অভিবাসনপ্রার্থীদের মধ্যে ভয়াবহ বিপর্যয় নিয়ে আসবে। নতুন এই নীতিমালার সঙ্গে একমত না হলেও তারা এটি মেনে চলবে।সিবিএস নিউজের সঙ্গে একটি টেলিফোন সাক্ষাৎকারে ইমিগ্রেশন জাস্টিস ক্যাম্পেইনের আইনজীবী ক্যাটি শেফার্ড বলেন, এখন আশ্রয়প্রার্থীরা আমেরিকার পরিবর্তে সীমান্তবর্তী শহরটিতে অপেক্ষা করতে বাধ্য হবে। এখন শীতের সময়। এই সময় এ ধরনের সিদ্ধান্ত একেবারে অমানবিক।\n"
  },
  {
    "headline": "\nসিলেট সিক্সার্স: চিটাগং ভাইকিংস\nম্যান অব দ্য ম্যাচ: এবাদত হোসেন\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\nসিলেট সিক্সার্স ২৯ রানে জয়ী।\n"
  },
  {
    "headline": "\nজয় দিয়েই শেষ করল সিলেট\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\nএ ম্যাচ থেকে সিলেটের পাওয়ার কিছু ছিল না। শুধু জয় দিয়ে বিপিএলে শেষ করার সান্ত্বনাটাই পাওয়ার ছিল তাদের। চিটাগং ভাইকিংসের সেদিক থেকে প্রাপ্তির খাতায় লেখার অনেক কিছুই ছিল। এ জয়ে রংপুর রাইডার্সকে টপকে যাওয়ার সুযোগ ছিল। কিন্তু ভালো করার তাড়নাটা দেখা গেল সিলেটের মাঝেই। অন্তত দুই দলের ফিল্ডারদের শরীরী ভাষাতে সেটাই টের পাওয়া গেল। একদিকে সহজ থেকে সহজতর ক্যাচ ফেলেছে চিটাগং, অন্যদিকে দুর্দান্ত সব ক্যাচ ধরেছে সিলেট। এতেই চিটাগংকে ২৯ রানে হারিয়ে দিয়েছে সিলেট।\nঅষ্টম ওভারে ইয়াসির আলীকে ফেরাতে সম্ভবত টুর্নামেন্টের সেরা ক্যাচ ধরেছেন জেসন রয়। সিকান্দার রাজাকে ফেরাতে আফিফের ক্যাচটাও ছিল দুর্দান্ত। তাসকিনের চোটে মাঠে আসা মেহেদী হাসান রানাও দুটি ভালো ক্যাচ ধরেছেন। মোহাম্মদ আশরাফুলের ক্যাচ ধরেই দায়িত্ব পালন সম্পন্ন মনে করেননি উইকেটরক্ষক জাকের আলী। দুর্দান্ত ফিল্ডিংয়ে রান আউট করেছেন ভয়ংকর হয়ে ওঠা মুশফিকুর রহিমকে।\n১৬৫ তাড়া করতে নেমে সিলেট তাই ৯ বল আগেই ১৩৬ রানে অলআউট হয়ে গেছে। ৩২ বলে ৪৮ করা মুশফিক ছাড়া চট্টগ্রামের পক্ষে শুধু মোসাদ্দেকই যা একটু ভালো ব্যাট করেছেন। কিন্তু ১৫ বলে ২৫ রানের চেয়ে আরও বেশি কিছু দরকার ছিল চিটাগংয়ের। বিশেষ করে শুরুর ওই ধাক্কার পর। মাত্র ৩ রানে ২ ওপেনার ফিরে গেছে চিটাগংয়ের।\nপ্রথম ওভারেই আশরাফুলকে ফিরিয়েছেন তাসকিন। পরের ওভারেই ডেলপোর্টকে এবাদত হোসেন। টুর্নামেন্টের গুরুত্বপূর্ণ অংশে তাঁকে না খেলিয়ে যে ভুল করেছে সিলেট সেটা আবারও প্রমাণ করেছেন এবাদত। মাত্র ২ ওভার করে চোট পেয়ে তাসকিনের মাঠ ছাড়ার ঘটনার পরও সিলেট যে কোনো বিপদে পড়েনি, তার কারণ তো এই পেসারই। ৪ ওভার বল করে ১৭ রানে ৪ উইকেট পেয়েছেন এবাদত।\n"
  },
  {
    "headline": "\nসিরিয়া থেকে মার্কিন সেনা আদৌ প্রত্যাহার হবে কি?\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nআমেরিকার প্রেসিডেন্ট ডোনাল্ড ট্রাম্পের ঘোষণা অনুযায়ী সিরিয়া থেকে সব মার্কিন সেনা কবে প্রত্যাহার হবে? গত বছরের ডিসেম্বরে ট্রাম্প সবাইকে চমকে দিয়ে জানিয়েছিলেন, আমেরিকার সেনাদের সিরিয়া থেকে ফিরিয়ে আনা হবে। ট্রাম্পের ঘোষণায় তাঁর নিজের মন্ত্রিসভার পাশাপাশি আমেরিকার মিত্র দেশগুলোও চমকে ওঠে। মন্ত্রিসভার অভ্যন্তরে দেখা দেয় বিষয়টি নিয়ে বড় মতান্তর। রিপাবলিকান দলের পাঁচজন সিনেটর যুক্তভাবে ট্রাম্পকে চিঠি লিখে প্রতিবাদ জানিয়ে সেনা প্রত্যাহারের সিদ্ধান্ত পরিবর্তনের দাবি জানান। পেন্টাগন চটে যায়। কিন্তু ট্রাম্প অনড়। যদিও সিরিয়া থেকে সেনা প্রত্যাহারের বিষয়ে কোনো তোড়জোড় দেখা যাচ্ছে না।মন্ত্রিসভায় ট্রাম্পের ঘোষণা কতটা বিরূপ প্রতিক্রিয়া তৈরি করেছিল তা প্রতিরক্ষামন্ত্রী জেমস ম্যাটিসের পদত্যাগের মধ্য দিয়ে স্পষ্ট হয়। ইতিপূর্বে আফগানিস্তান থেকেও অর্ধেক মার্কিন সেনা প্রত্যাহারের সিদ্ধান্ত ট্রাম্প ঘোষণা করেছিলেন। কিন্তু তাঁর মন্ত্রিসভার গুরুত্বপূর্ণ সদস্যদের বিরোধিতায় তা এখনো তা কার্যকর হয়নি।রাজনৈতিক বিশেষজ্ঞদের মত হচ্ছে, আফগানিস্তান, ইরাকসহ পশ্চিম এশিয়ায় মার্কিন প্রভাব আগের তুলনায় অনেক কমে আসছে। সর্বোপরি ন্যাটোবাহিনীতে সেনা রাখার বিপুল ব্যয়ের অধিকাংশই বহন করতে হয় আমেরিকাকে। এই ব্যয়ের বিষয়টিকে প্রধান করে ট্রাম্প তাঁর নির্বাচনী প্রচারের সময় থেকে ন্যাটোর বিরুদ্ধে বিভিন্ন বক্তব্য দিয়ে আসছেন। এমনটি ন্যাটো ত্যাগের প্রতিশ্রুতিও দিয়েছিলেন তিনি। যদিও এমন চূড়ান্ত সিদ্ধান্ত তিনি এখনো নেননি। এমনকি এ ধরনের কোনো সিদ্ধান্ত নেওয়ার কোনো প্রবণতাও তাঁর নেই। তবে ব্যয় নির্বাহ প্রশ্নে ন্যাটোর অন্য সদস্যদের সমালোচনা তিনি করছেন নিয়ম মেনেই। ইরাক, আফগানিস্তান, সিরিয়াসহ বিভিন্ন দেশ থেকে মার্কিন সেনা প্রত্যাহারের সিদ্ধান্তের পেছনে ব্যয় সংকোচনের কথা বলা হচ্ছে। যদিও ট্রাম্প সিরিয়ায় তিনি বিজয়ী হয়েছেন মর্মে ঘোষণা দিয়েই সেনা প্রত্যাহারের কথা বলছেন।সেনা প্রত্যাহারে গোল বেঁধেছে মার্কিন সরকারের জাতীয় নিরাপত্তা উপদেষ্টা জন বোল্টনের মনোভাবে। সিরিয়ায় যে ৩০ হাজার মার্কিন সেনা রয়েছে, তাদের কোনোভাবেই আমেরিকায় ফিরিয়ে আনার পক্ষে নন তিনি। তিনি চান, বিশেষ করে দক্ষিণ সিরিয়ায় যেসব সেনা রয়েছে, তাদের সেই অঞ্চলেই রাখা হোক। এমনকি তিনি কুর্দি প্রশ্নের মীমাংসা না হওয়া পর্যন্ত সেনা প্রত্যাহার না করারও একটি কথা বলেছেন। তবে এই বক্তব্যের পর দিনই ট্রাম্প এর কড়া জবাব দেন। কিন্তু এ পর্যন্তই। সেনা প্রত্যাহারে কার্যকর কোনো পদক্ষেপ তিনি নেননি।মার্কিন প্রশাসনের বেশ কিছু কর্তাব্যক্তি মনে করেন, সিরিয়ায় সেনা পাঠানো হয়েছে কংগ্রেসের অনুমোদন ব্যতিরেকেই। সেদিকে থেকে দেখতে গেলে সিরিয়ায় মার্কিন সামরিক বাহিনীর উপস্থিতি অবৈধ। তা ছাড়া সিরিয়ার প্রেসিডেন্ট বাসার আল-আসাদকে কোণঠাসা করা, সেখানে সরকার বদলের যে মতলব এঁটেছিল আমেরিকা, তা বানচাল হয়ে গেছে। আসাদবিরোধী সন্ত্রাসবাদীদের পক্ষে দাঁড়িয়ে আমেরিকার অবস্থান আন্তর্জাতিক পরিসরে আরও বেহাল হয়েছে। তাই সেনা প্রত্যাহার করে নেওয়াই ভালো।কিন্তু সাবেক প্রতিরক্ষামন্ত্রী জেমস ম্যাটিস মনে করেন, আফগানিস্তান ও সিরিয়া থেকে সেনা প্রত্যাহারের কথা ঘোষণা করে বিশ্ব রাজনীতিতে আমেরিকার প্রভাব ও আধিপত্যকে ক্ষুণ্ন করেছেন ট্রাম্প। এখন জাতীয় নিরাপত্তা উপদেষ্টা জন বোল্টনও সেনা প্রত্যাহারের বিরুদ্ধে কড়া অবস্থান নিয়েছেন। তাঁদের যুক্তি, এই সিদ্ধান্তের মধ্য দিয়ে সিরিয়ায় রাশিয়াকে বিজয়ী ঘোষণা করা হলো। প্রশাসনের অভ্যন্তরের এই মতান্তর কতটা সামলাতে পারেন ট্রাম্প সেটাই এখন দেখার বিষয়। শেষ পর্যন্ত তিনি মার্কিন সেনাদের দেশে ফেরাতে পারবেন কিনা-এ প্রশ্ন তাই এখন সব মহলে উঠছে।\n"
  },
  {
    "headline": "\nওকাসিওর প্রতিদ্বন্দ্বী খুঁজছে স্বয়ং ডেমোক্র্যাটরা!\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nআমেরিকার রাজনীতিতে ডেমোক্রেটিক দলের উঠতি তারকা আলেকজান্দ্রিয়া ওকাসিও-কর্টেজের অতি উদার মনোভাব এখন তাঁর ক্যারিয়ারের জন্য হুমকি হয়ে দাঁড়িয়েছে। মধ্যবর্তী নির্বাচনে সবচেয়ে কমবয়সী কংগ্রেসউইম্যান নির্বাচিত হয়ে সবাইকে চমকে দেওয়া ২৯ বছর বয়সী এই তরুণীর শত্রু সংখ্যা বাড়ছে। এমনকি তাঁর নিজ দলের মধ্যেই বিরোধী পক্ষ বাড়ছে। ডেমোক্রেটিক দলের উদারনৈতিক অংশটির মধ্যেই তাঁর সমালোচকের সংখ্যা বাড়ছে।ওকাসিও কর্টেজ সব সমীকরণ উল্টে দিয়ে কংগ্রেস সদস্য হয়ে যাবেন এটা কেউ ভাবেনি। কেউ না। জোসেফ ক্রাউলির মতো মহিরুহকে উপড়ে ফেলবে ব্রঙ্কসের ‘ওয়ার্কিং ক্লাস’ থেকে আসা এক মেয়ে, এমনটি অনেকের কাছেই ছিল কল্পনাতীত। কিন্তু বাস্তবে সেটাই ঘটেছে। তারপর থেকে ঘরে-বাইরে প্রশংসার পাশাপাশি শত্রুও কম জোটেনি তাঁর। এমনকি নিজ দল ডেমোক্রেটিক দলের উদারনৈতিক অংশটি এখন তাঁর বড় সমালোচকে পরিণত হয়েছে। কারণ ওকাসিও বরাবর সোশ্যালিস্ট ডেমোক্র্যাট বার্নি স্যান্ডার্সের ভক্ত। আর কংগ্রেস সদস্য হওয়ার পর থেকে ওকাসিও যে অভিমুখে যাত্রা শুরু করেছেন, তাতে প্রমাদ গুনছেন তাঁর নিজ দলের নেতারাই। কিছু কিছু কংগ্রেসম্যান এখন উল্টো অবস্থান নিচ্ছেন। সামাজিক যোগাযোগমাধ্যমে ওকাসিওর বিরুদ্ধে একজন প্রাথমিক চ্যালেঞ্জার আনার জন্য আলোচনা করছেন তাঁরা। ইতিমধ্যে এক হাউস ডেমোক্র্যাট ব্রঙ্কস বা কুইন্স থেকে ওকাসিওকে চ্যালেঞ্জ করতে পারে এমন কাউকে দাঁড় করানোর জন্য নিউইয়র্কের প্রতিনিধি দলের সদস্যদের প্রতি আহ্বান জানিয়েছেন।স্থানীয় একটি পত্রিকাকে ডেমোক্রেটিক ওই আইনপ্রণেতা বলেন, ‘আমি নিউইয়র্কের প্রতিনিধিদলকে সুপারিশ করেছি যেন তারা ওকাসিওর একজন প্রতিদ্বন্দ্বী খুঁজে বের করে। সেখানে অসংখ্য কাউন্সিলর ও উপযুক্ত নেতা রয়েছেন, যারা ওই আসনটির জন্য ২০ বছর ধরে অপেক্ষা করছেন। আমি নিশ্চিত যে, তারা চাইলে এমন অসংখ্য মানুষকে খুঁজে বের করতে পারবে, যারা ওই এলাকা থেকে নির্বাচিত হতে চায়।’গত গ্রীষ্ম থেকে যখন ২৯ বছর বয়সী এ তরুণ রাজনীতিক তাঁর জয়যাত্রা শুরু করেন, তখন থেকেই তিনি ছিলেন আলোচনার তুঙ্গে। বিশেষ করে প্রাথমিক নির্বাচনে তাঁর জয় হতবাক করে দেয় অনেককে। তখন নিউইয়র্কের প্রতিনিধি দল ওকাসিও-কর্টেজের সঙ্গে কথা বলে। কুইন্সের পাওয়ার ব্রোকার জোসেফ ক্রাউলি হাউস ডেমোক্রেটিক ককাস চেয়ারম্যান। একজন সম্ভাব্য স্পিকার হিসেবে বিবেচনা করা হতো তাঁকে। সেই জোসেফ ক্রাউলিকে হারানোয় তারা তাঁকে রীতিমতো অভিনন্দিত করে।অনেক নিউইয়র্ক ও কংগ্রেসনাল ব্ল্যাক ককাসের কংগ্রেসম্যানরা সম্প্রতি এক রাজনৈতিক প্রতিবেদন প্রকাশের পর থেকেই ওকাসিও-কর্টেজের ওপর ক্ষিপ্ত হন। ওই প্রতিবেদনে বলা হয়, ওকাসিও তৃণমূল পর্যায়ে ডেমোক্র্যাটদের সমর্থন নিয়ে এখানে এসেছেন। ফলে তাঁর জনপ্রিয়তার ভিতে আঘাত করাটা তুলনামূলক কঠিন। একদিকে তাঁর জনকল্যাণবাদী সমাজতন্ত্রী অবস্থান ডেমোক্র্যাট ভিতকে নাড়া দিচ্ছে, অন্যদিকে তৃণমূলে ব্যাপক জনপ্রিয়তা—এই দুই মিলে ওকাসিওর ওপর নাখোশ এখন অনেকে। কারণ এই দুইই অনেক ডেমোক্র্যাট নেতার অবস্থানকে প্রশ্নবিদ্ধ করছে। তাই পরের নির্বাচনে ডেমোক্র্যাট প্রার্থী হিসেবে ব্ল্যাক ককাস সদস্য হাকিম জেফরিকে ওকাসিওর প্রতিদ্বন্দ্বী হিসেবে বিবেচনা করা হচ্ছে। যদিও ওকাসিও-কর্টেজ ও জাস্টিস ডেমোক্র্যাট দলের সদস্যরা এই প্রতিবেদন প্রত্যাখ্যান করেছেন।জেফরি নিজেও এ ধরনের কোনো কিছুকে স্বীকার করেননি। তিনি ডেমোক্র্যাট দলের মধ্যে সবাই ঐক্যবদ্ধ বলে জানিয়েছেন।মূলত জোসেফ ক্রাউলির ঘনিষ্ঠ কিছু প্রভাবশালী রাজনীতিকই ওকাসিও-কর্টেজের প্রতিদ্বন্দ্বী খোঁজায় সবচেয়ে বেশি তৎপর। মধ্যবর্তী নির্বাচনের প্রাথমিক নির্বাচনে ক্রাউলির পরাজয় তাঁরা মেনে নিতে পারেননি। তাঁদের কাছে ওকাসিও-কর্টেজ একজন বহিরাগত।\n"
  },
  {
    "headline": "\nমধ্যবিত্ত\n",
    "topics": [
      "প্রচ্ছদ",
      "উত্তর আমেরিকা"
    ],
    "content": "\nমধ্যবিত্ত। মধ্যবিত্তের মধ্যে আবার তিনটা শ্রেণি আছে। উচ্চ-মধ্যবিত্ত, মধ্যবিত্ত ও নিম্নমধ্যবিত্ত। শায়েরদের পরিবারকে আসলে কোনো শ্রেণিতে সঠিকভাবে ফেলা যায় না। বস্তুত, ওদের পরিবারের অবস্থানটা ছিল নিম্নমধ্যবিত্ত ও মধ্যবিত্তের মাঝামাঝি কোনো একটা জায়গায়।শায়ের তখন অনেক ছোট, প্রাইমারি স্কুলের কোনো এক ক্লাসে পড়ে। এর মধ্যে একদিন স্কুল থেকে আসার পর দেখা গেল শায়েরের উৎসাহ-উদ্দীপনার যেন আর শেষ নেই। কারণ শায়েরদের ঘরে আজ একটা নতুন ফ্রিজ আসবে। শায়েরদের পরিবারের জন্য এটা অনেক আনন্দের একটা ব্যাপার। যদিও ফ্রিজ কেনার পেছনের ইতিহাস ও কারণটা খুবই বিচিত্র।ইতিহাসটা দিয়েই শুরু করি। শায়েরের বাবার বয়স হয়ে গিয়েছিল। বয়স বাড়ার সাথে সাথে একদিকে যেমন বিভিন্ন রোগ-বালাইয়ের উপদ্রব বাড়ছিল, অন্যদিকে তেমনি মোটরসাইকেল চালিয়ে দাবড়ে বেড়ানোর ক্ষমতা ও আগ্রহ দুটোই দিনকে দিন কমে আসছিল। তাই শায়েরের বাবা সিদ্ধান্ত নিলেন এবার তিনি মোটরসাইকেলটা বিক্রিই করে দেবেন। শায়েরের মায়ের পরামর্শে তিনি সিদ্ধান্ত নিলেন, মোটরসাইকেল বিক্রির টাকা দিয়ে তিনি তাঁর পরিবারের জন্য একটা সস্তা দামের ফ্রিজ কিনে আনবেন।এবার ফ্রিজ কেনা সিদ্ধান্তের পেছনের কারণটা বলি। ফ্রিজ কেনার ভাবনাটা মূলত শায়েরের মায়ের। তবে ভাবনাটা কোনো ধরনের বিলাসিতা থেকে নয় কিংবা উচ্ছিষ্ট খাবার অকারণে সামলে রাখার উদ্দেশ্যেও নয়। শায়েরদের পরিবারের তৎকালীন অর্থনৈতিক অবস্থান যেহেতু নিম্ন মধ্যবিত্তের সামান্য ওপরে ছিল, তাই তখনকার দিনে হঠাৎ করে কোনো মেহমান এলে, অতিথি আপ্যায়নের জন্য চটজলদি বাজারে গিয়ে খুব আয়েশি খরচা করার মতো স্বাধীনতা তাদের ছিল না। শায়েরের মা অনেক চিন্তা করে বের করলেন, ঘরে যদি একটা ফ্রিজ থাকে, তাহলে মেহমানের সামনে মধ্যবিত্ত পরিবারের ইজ্জত রক্ষা করাটা তাঁর জন্য কিছুটা সহজ হবে। হাতে যখন টাকা থাকবে, তখন কিছুটা উন্নতমানের আমিষ কিনে ফ্রিজে রেখে দিতে পারবেন। মাসের অন্যদিনগুলো এখন যেভাবে চলছে সেভাবেই চলবে। ফ্রিজে রাখা আমিষ খাবারগুলো তার সন্তানদের পুষ্টির চাহিদা মেটানোর জন্য নয়। তার মধ্যবিত্ত পরিবারের ইজ্জত রক্ষার সংগ্রামে ঢাল হিসেবেই ব্যবহার করবেন।শায়েরের বাবা শহর থেকে ফ্রিজটা কিনে ঠেলা ভ্যান দিয়ে সেটাকে বাড়িতে নিয়ে আসতে আসতে বেশ রাত হয়ে গেল। শায়ের সেদিন রাতে ঘুমাচ্ছিল না। মায়ের পাশে শুয়ে শুয়ে শুধু কথাই বলে যাচ্ছিল। ‘জানো মা, আমার বন্ধুরা বলেছে, নিজেদের ঘরে ফ্রিজ থাকলে অনেক মজা। সিভিটার জুস পাউডার পানিতে গুলে ফ্রিজে রেখে দিলে নাকি আইসক্রিম হয়ে যায়। তুমি কিন্তু আমাকে রোজ আইসক্রিম দেবে। ভাংতি টাকা হাতে নেই বলে আর না করতে পারবে না। দিবে না মা? প্রতিদিন আমাকে একটা করে আইসক্রিম? আমি তোমার সব কথা শুনব, সব হোমওয়ার্ক করব, বলো মা দেবে না?’শায়েরে মা চুপচাপ শুনে যাচ্ছিলেন আর মনে মনে ভাবছিলেন, ছোট্ট শায়েরকে তিনি কীভাবে বোঝাবেন, সীমিত আয়ের পরিবারে প্রতিদিন একটা করে আইসক্রিম বানানোর জন্য যতটুকু সিভিটা জুস পাউডার অতিরিক্ত লাগবে, সেটা কেনার মত মুরোদ তাঁর পরিবারের নেই। তবে মা শায়েরকে কোনো মিথ্যা আশ্বাস দিতে চান না। আবার অর্থনৈতিক দুর্বলতার কথা শুনিয়ে ছোট্ট শায়েরের মনোবলটা নষ্ট করতেও চান না।শায়ের কথা বলেই যাচ্ছে। ‘বাবা তো তাঁর মোটরসাইকেল বিক্রি করে দিয়েছেন। এখন তো আমি হেঁটে হেঁটেই স্কুলে যাওয়া-আসা করি। অনেক ক্লান্ত লাগে মা। তুমি যদি স্কুল থেকে আসার পর একটা আইসক্রিম দাও, তাহলে আমার আর কোনো ক্লান্তি থাকবে না। বলো মা, দেবে না আইসক্রিম?’মা তখন খুব ঠান্ডা গলায় বলতে শুরু করলেন। ‘বাবু আমার, তুমি আইসক্রিম খুব পছন্দ করো, তাই না সোনা? আমি তোমাকে আইসক্রিম দেব। তবে আমার কথাগুলো তুমি মন দিয়ে শোনো। তুমি যে সিভিটা জুস পাউডার দিয়ে আইসক্রিম বানানোর কথা বলছ, সেই সিভিটা জুস পাউডার বানাতে কি লাগে জানো? চিনি লাগে আর রং লাগে। রং যেহেতু স্বাস্থ্যের জন্য ভালো না, তাহলে আমরা শুধু চিনি দিয়েই তো আইসক্রিম বানাতে পারি, তাই না? আর প্রতিদিন একটা করে আইসক্রিম খাওয়াও তো ঠিক না বাবা। দুটো কারণ আছে। প্রতিদিন আইসক্রিম খেলে তোমার ঠান্ডা লেগে যাবে; সর্দি-কাশি হয়ে যাবে। আর যেহেতু আইসক্রিম তোমার অনেক পছন্দের, তাই প্রতিদিন আইসক্রিম খেতে নেই। প্রতিদিন খেলে ধীরে ধীরে আইসক্রিমের প্রতি তোমার রুচি নষ্ট হয়ে যাবে। তুমি আর তখন আইসক্রিম খেতেই পারবে না। তুমি নিশ্চয়ই চাও না যে, তোমার আইসক্রিম খাওয়া বন্ধ হয়ে যাক। তাই না বাবা? তাই আমি এক কাজ করব; সপ্তাহের ছুটির দিনে পানিতে কিছু চিনি গুলে আইসক্রিম বানাব এবং শুধু তোমার জন্য না, তোমার ভাইয়া আর দিদির জন্যও আইসক্রিম বানিয়ে দেব। তোমরা সবাই মিলে একসঙ্গে খেলে অনেক মজা হবে, তাই না বাবু?’ শায়ের সম্মতিতে শুধু ‘হুঁ’ বলল এবং মায়ের কথায় খুব আশ্বস্ত হয়ে ঘুমিয়ে পড়েছিল।চিনি গুলানো পানির বরফ হয়ে যাওয়া আইসক্রিমটা তিন ভাইবোন মিলে খুব আয়েশ করে খেলেও, ফ্রিজের প্রতি শায়েরের বিরক্তি আসা শুরু হয়ে গিয়েছিল কিছুদিনের মধ্যেই। একদিন বিকেলে শায়েরদের বাড়িতে দুজন মেহমান এলেন। তাঁরা সন্ধ্যার পরপর চলে যাবেন বলেই শায়েরের মা আর দিদি মিলে ফ্রিজে রাখা আমিষগুলো বের করে খুব তড়িঘড়ি করে সব রান্না করলেন। শায়ের তার দিদির সাথে লেগে ছিল দেখার জন্য; কিভাবে ফ্রিজ থেকে বের করা মাছ মাংসগুলো গলানো হচ্ছে, কাটা হচ্ছে, মসলা দেওয়া হচ্ছে...। শায়েরের আগ্রহের কোনো শেষ ছিল না সেদিন। শায়েরের দিদির রান্নার হাত খুব ভালো ছিল। মা অন্য সব কিছু করলেও, গরুর মাংসের ভুনাটা শায়েরের দিদি রান্না করেছিল। ভুনার গন্ধে পুরো রান্নাঘর একদম মউমউ করছিল। শায়েরের পেটে যেন তেলাপোকা কেটে গেল, জিবে পানি এসে যাচ্ছিল। আর মনে মনে ভাবছিল মেহমানরা খাবার পর যা থাকবে, তা নিশ্চয়ই ওরা রাতের বেলা ভাগাভাগি করে খাবে। শায়ের মনে মনে ঠিক করল সে আর অন্য কিছু নেবে না, শুধু দিদির হাতের রান্না করা গরু মাংসের ভুনা দিয়েই পেট পুরে খাবে।সন্ধ্যার সময় মেহমানরা খেয়ে নিলেন। মেহমান বিদায়ের পর ঘরের সবাই মিলে বিটিভির সাপ্তাহিক নাটক দেখতে বসল। কিন্তু শায়েরের মনে খেলা করে যাচ্ছিল গরুর মাংস ভুনার সেই ঘ্রাণ। নাটক দেখা শেষ হলে রীতিমতো সবার ডাক পড়ল খাবার টেবিলে। শায়ের তো প্রায় উড়াল দিয়েই এল খাবার ঘরে। এসেই যে বিপত্তিকর পরিস্থিতি দেখল, তার জন্য মোটেও প্রস্তুত ছিল না শায়ের। খাবার টেবিলের নিত্যদিনের আয়োজনের বাইরের সেই মাংস ভুনাটা নেই। সবাই যখন নাটক দেখছিল তার ফাঁকে শায়েরের মা মাংস ভুনাটাকে ঘাতক ফ্রিজের ভেতরে রেখে দিয়েছিলেন। অভিমানী শায়ের তার দিদিকে শুধু প্রশ্ন করেছিল, ‘আর কিছু নেই আজকে?’ দিদি চুপ করেছিল। প্রশ্নের জবাব দেওয়ার মতো কিছু খুঁজে পাচ্ছিল না। শায়ের সেদিন আর একটা কথাও বলেনি খাবার টেবিলে বসে।শায়েরের মা জানতেন দুদিন পরে আবার মেহমান আসবে। ইজ্জত রক্ষা করার তাগিদে, বেঁচে যাওয়া ভুনা মাংসটুকু তাঁকে সংরক্ষণ করে রাখতেই হবে। শিশু ছেলের সব আবদার পূরণের ক্ষমতা তাঁর মতো মায়েদের থাকে না। এশার নামাজের পর মা জায়নামাজে বসে বসে চোখের পানি লুকিয়ে লুকিয়ে মুছেই যাচ্ছিলেন...গোথেনবার্গে আসার পর প্রথম চার দিন শায়ের নিজের জন্য রান্না করার সুযোগ পায়নি। বিদেশি খাবার খেয়েই কাটিয়ে দিল প্রথম ছুটির দিনের আগ পর্যন্ত। ছুটির দিন সকালবেলা শায়ের বাজার করতে যাচ্ছে আর ভাবছে, আজকে সে তার পছন্দের সব খাবার রান্না করবে। তারপর তৃপ্তির ভূরিভোজ দিয়েই সে নতুন শহরটাকে দেখতে বের হবে। শায়ের হাঁটছে আর মনে করার চেষ্টা করছে। আচ্ছা, তার পছন্দের কোন খাবারটা সে আজকে রান্না করবে? তার সবচেয়ে পছন্দের খাবারটা কি? কোন পছন্দের খাবারটা সে অনেক দিন ধরে খায়নি? এসব ভাবতেই তার হঠাৎ মনে পড়ে গেল তার দিদির হাতে রান্না করা সেই গরু মাংসের ভুনা, আর ছোটবেলার সেই বেয়াড়া ফ্রিজের নিষ্ঠুরতার কথা। গোথেনবার্গ যাওয়ার প্রায় চার বছর আগেই, অসুখের কারণে ডাক্তারবাবু শায়েরকে কড়া করে নিষেধ করে দিয়েছেন। ‘রেড মিট’ খাওয়া একদমই চলবে না।দিদির হাতের রান্না করা গরু মাংসের ভুনা দিয়ে ভূরিভোজের উপলক্ষ শায়েরের জন্য অনাগতই থেকে যাবে আজীবন ...।\n"
  },
  {
    "headline": "\nকানাডীয় সাহিত্য নিয়ে প্রথম বাংলা গবেষণাগ্রন্থ\n",
    "topics": [
      "প্রচ্ছদ",
      "উত্তর আমেরিকা"
    ],
    "content": "\nকানাডার রাজনীতি, ব্যবসা, শিক্ষা, প্রশাসন, পুলিশ ও সামরিক বাহিনীসহ বিভিন্ন ক্ষেত্রে বাঙালিরা এগিয়ে গেলেও এ দেশের সাহিত্য নিয়ে বাঙালিদের চিন্তাভাবনা খুব কমই চোখে পড়েছে। এমনি এক প্রেক্ষাপটে টরন্টোবাসী সুব্রত কুমার দাস রচিত ‘কানাডীয় সাহিত্য: বিচ্ছিন্ন ভাবনা’ গ্রন্থটি কানাডীয় সাহিত্যকে উদ্ভাসিত করবে বাংলাভাষী পাঠকদের মননজগতে। যদিও অল্প কয়েকজন বাংলাভাষী কানাডীয় সাহিত্যিক ইতিমধ্যে ইংরেজিতে গল্প, উপন্যাস, কবিতা, অনুবাদ ইত্যাদি বিষয়ে নিজেদের প্রতিভার বিকাশ ঘটিয়েছেন, সমগ্র কানাডীয় সাহিত্যের একটি রূপরেখা তৈরি করে বাংলাভাষী পাঠক সমাজের কাছে উন্মোচিত করার কঠিন কাজটি সংশোধিত করার গরজ কেউ উপলব্ধি করেননি। আমেরিকার নিউজার্সি-ভিত্তিক গায়ত্রী মেমোরিয়াল লিটারারি অ্যাওয়ার্ড (২০১৮) পাওয়া লেখক সুব্রত কুমার দাস এই গরজটি হৃদয়ে ধারণ করেছেন এবং তাঁর মগজ তাড়িত উপাদান দিয়ে হৃদয় তাড়িত প্রকল্পটি পাঠকের দরবারে অবমুক্ত করেছেন। এই অবমুক্তিতে সমৃদ্ধ হলো বিশ্বসাহিত্যের ভান্ডার; সংযোজিত হলো এক নব অনুষঙ্গ— বাংলায় কানাডীয় সাহিত্য। অনুজপ্রতিম অনুসন্ধানী গবেষক লেখক সুব্রত কুমার দাসকে অভিনন্দন তাঁর অভিযাত্রায়। গ্রন্থটি যদিও একত্রিশ অধ্যায়ের সীমানায় বন্দী, এই একত্রিশের বাইরে শুরুতেই ‘প্রাক কথন’ নামের ভূমিকাটি নির্মিত হয়েছে কথাশিল্পের মুনশিয়ানা দিয়ে। বলা যায়, পাঠকদের জন্য এটি ‘এপিটাইজার’। কঠোর পরিশ্রম ও সময়ের ফসল এই কথনমালা কানাডীয় সাহিত্যের চমকপ্রদ নানান অসাধারণ তথ্যে ভরপুর। সাহিত্যক্ষুধায় তাড়িত পাঠকদের এই ‘এপিটাইজার’ দ্রুত নিয়ে যাবে ‘ভোজন কক্ষে’, যেখানে সাজানো রয়েছে বৌদ্ধিক উপাদানে অতি যত্নে ‘রন্ধনকৃত’ একত্রিশটি ‘মেন্যু’। ‘মেন্যু’ তো নয়, যেন বিশাল সাহিত্যভান্ডারের নানান নমুনা নিয়ে ভেসে চলা এক অদম্য ‘যমুনাস্রোত’। পূর্বে সেইন্ট জন’স, পশ্চিমে ইউকনের বিভার ক্রিক, উত্তরে নুনাভুট আর দক্ষিণে পৃথিবীর শ্রেষ্ঠ গ্রন্থ বাজারের দেশ আমেরিকার সীমানা দিয়ে সাজানো ভূ-মানচিত্রের নানান সংস্কৃতির নিশ্বাসে সমৃদ্ধ এই কানাডার সাহিত্য বেড়ে উঠেছে বিচিত্র সব মানবিক উপাদানে। সুব্রতের এই গ্রন্থে রয়েছে কানাডীয়দের হৃদয় তাড়িত ভালোবাসার কথা, জঙ্গল জীবনে ঋণাত্মক তাপমাত্রায় অভিবাসন যাপনের করুণ ব্যথা। খনিশ্রমিকের ক্ষণিকের কথা, গৃহকর্মীর সতীত্ব রক্ষায় আদালতের নিষ্ঠা, ফিলিস্তিনি শিশুদের কান্নার নিনাদ আর নারী-পুরুষের জনন ক্ষুধা ঠাঁই করে নিয়েছে এই দেশের গল্প, উপন্যাস, নাটক, সংগীত, গজল, চিত্রশিল্প ও কাব্যধারায়। প্রাককথন পাঠ করলে জানা যাবে শ্রীলঙ্কায় জন্মগ্রহণকারী মাইকেল ওন্ডাটজে জাতীয় ও আন্তর্জাতিক বিভিন্ন সাহিত্য পুরস্কার ঘাড়ে নিয়ে কানাডার ‘সাহিত্যরানী’ মার্গারেট অ্যাটউডের পাশে দিব্যি বসে আছেন কানাডীয় সাহিত্য তথা ‘ক্যানলিট’ জগতের অভিভাবকের পদ্মাসনে। সুব্রত তাঁর ‘সুব্রতীয় পদ্ধতি’ প্রয়োগ করে বিভিন্ন তথ্যাদি দিয়ে পরিবেশন করেছেন কানাডীয় সাহিত্য কীভাবে একটা প্রপঞ্চের বিবর্তনের মধ্য দিয়ে ‘ক্যানলিট’ হিসেবে নিজের পরিচয় দাঁড় করাল। ‘কানাডীয় সাহিত্যে বিশ্বসাহিত্যের স্বাদ’ অধ্যায়ে ক্যানলিটের নক্ষত্র হিসেবে তিনি নিয়ে এসেছেন চীনের তিয়েন আন মেন স্কয়ারের ১৯৮৯ সালের ঘটনা নিয়ে রচিত ‘ডু নট সে উই হ্যাভ নাথিং’ উপন্যাসের লেখক মালয়েশিয়ার চাইনিজ অভিবাসী মেডেলিন থিয়েনকে। আরেক নক্ষত্র ‘দ্য সেন্টিমেন্টালিস্ট’ উপন্যাসের রচয়িতা জোহানা স্কিরসরুড, যাঁর কাহিনিতে উঠে এসেছে ভিয়েতনাম যুদ্ধ-পরবর্তীকালের অভিজ্ঞতা, যেখানে নায়িকা কেবলই ছুটে চলেছেন তাঁর বাবার অন্ধকার অতীত জীবনের রহস্য উন্মোচনের পেছনে। এই অধ্যায়ে আরও আছেন কানাডার বর্তমান প্রধানমন্ত্রী জাস্টিন ট্রুডোর ছোট ভাই আলেক্সান্ডার ট্রুডো, টরন্টোর বর্তমান পোয়েট লরিয়েট অ্যান মাইকেল, কানাডার প্রথম পোয়েট লরিয়েট জর্জ এলিয়ট ক্লার্ক এবং আরও অনেক সাহিত্যতারকার কথা। প্রাক কথন অনুযায়ী, হেইম্যানের ‘কুয়োডলিবেট্স’ হচ্ছে ১৬২৮ সালে প্রকাশিত কানাডার প্রথম কাব্যগ্রন্থ। ‘বিশাল কানাডার দূরতিক্রম্য সাহিত্য’কে ভালোবেসে গবেষক সুব্রত খুঁজে বের করেছেন বেশ কিছু বাংলাভাষী কানাডীয় সাহিত্যিককে। তাঁরা হচ্ছেন ভারতের অর্জুন বসু, আয়েশা চ্যাটার্জী, ভারতী মুখার্জী, সাম মুখার্জী ও সব্যসাচী নাগ এবং বাংলাদেশের দয়ালী ইসলাম, আরিফ আনোয়ার ও লাবনী ইসলাম। আরিফ আনোয়ারের ‘দ্য স্টর্ম’ উপন্যাসে উঠে এসেছে ১৯৭০ সালের প্রলয়ংকরী ঘূর্ণিঝড়ের কথা। টরন্টোর বাংলাভাষীদের সংগঠন বিএলআরসি আয়োজিত এক অনুষ্ঠানে লেখক আনোয়ারের সঙ্গে আলাপকালে তিনিও একমত হন যে, দশ লাখ মানুষের প্রাণ ঘাতক সত্তরের ঘূর্ণিঝড়ের পর প্রত্যাশিত ত্রাণ তৎপরতায় পাকিস্তান সরকারের নির্লিপ্ততা স্বাধীন বাংলাদেশের উন্মেষ প্রক্রিয়াকে ত্বরান্বিত করে।কানাডীয় সাহিত্যের আধুনিক অবয়বকে অবলোকন করার জন্য এই গ্রন্থের ‘প্রসঙ্গ: ক্যানলিট’ তথা তৃতীয় অধ্যায়টি অত্যন্ত সহায়ক হবে। ব্রিটিশ উপনিবেশ ও প্রতিবেশী আমেরিকার সাংস্কৃতিক আগ্রাসন থেকে কানাডাকে মুক্ত করার ভাবনা, কানাডার জাতীয়তাবাদ ও স্বকীয়তাবোধের আলোকে ‘ক্যানলিট’ নিঃসন্দেহে একটি বৈপ্লবিক প্রপঞ্চ। পঞ্চাশের দশকে সারা কানাডায় মোট বইয়ের দোকান ছিল গোটা পঞ্চাশেক। লেখকের সংখ্যাও ছিল হাতে গোনা এবং তখন লেখকেরা পরস্পরকে চিনতেন না। ১৯৫৯ সালে কানাডা কাউন্সিল গভর্নর জেনারেল সাহিত্য পুরস্কার চালু করলে এবং পরবর্তীকালে মেধাবী লেখকদের মধ্যে অনুদান দেওয়া শুরু হলে ক্রমশ পাল্টে যেতে থাকে কানাডার গ্রন্থ জগতের চিত্র। ১৯৬২ সালে ‘Can.Lit’ নামে একটি কবিতা লেখেন কবি আল বার্নি। ১৯৬৯ সালে ‘Can.Lit’ শব্দটি পাওয়া যায় টরন্টোর ‘গেস্নাব অ্যান্ড মেইল’ পত্রিকায় উইলিয়াম ফ্রেঞ্চের লেখায়। ফ্রেঞ্চের ভাষায়, “... All of a sudden, we’ve got CanLit coming out of our ears. …’’ ষাটের দশকের সেই নীরব বিপ্লবের ফসল আজ কানাডার প্রতি ছয় শ মানুষের মধ্যে একজন লেখক। ১৯৭২ সালে প্রকাশিত মার্গারেট অ্যাটউডের ‘সারভাইভাল’ গ্রন্থটি আজ ‘ক্যানলিট’-এর মূল চেতনাকে ধারণ করে আছে। এই গ্রন্থেই তিনি লিপিবদ্ধ করেছেন কানাডার স্বকীয়তাবোধ–সংশ্লিষ্ট নানান না-জানা প্রশ্নের জাতীয়ভাবে মীমাংসিত জবাব। লেখক বারবারই হাত পেতেছেন অ্যাটউডের ‘সারভাইভাল’ ও ১৯১৭ সালে প্রকাশিত টরন্টো বিশ্ববিদ্যালয়ের ইংরেজি সাহিত্যের অধ্যাপক নিকোলাস জেমস মাউন্টের গবেষণাগ্রন্থ ‘অ্যারাইভাল’ এর পাতায় পাতায়। গবেষক সুব্রতের এই পরিশ্রমলব্ধ কাজের জন্য পাঠকের পক্ষ থেকে আমি তাঁকে অভিনন্দন জানাই। এতক্ষণ যাঁদের নিয়ে আমি পর্যালোচনা করলাম, তাঁদের প্রায় সবাই জাতীয় ও আন্তর্জাতিকভাবে সাহিত্যের বিভিন্ন শাখায় পুরস্কৃত; কেউ পঁচিশ হাজার ডলারের গভর্নর জেনারেল পুরস্কার, নয় তো এক লাখ ডলারের গিলার পুরস্কারপ্রাপ্ত লেখক। কেউ আছেন ম্যান বুকার বিজয়ী। এলিস মুনরো নোবেল পেয়েছেন ২০১৩ সালে। পরের ২৮টি অধ্যায়ে লেখক সুব্রত ২৮জন সাহিত্যিকের জীবন ও গ্রন্থকে আলোকিত করতে গিয়ে প্রসঙ্গ টেনেছেন বিভিন্ন দেশের শত শত সাহিত্যিকের। ভাবা যায় না, কী অসাধারণ কাজ করেছেন এই লেখক। পাঠককে একেবারে গিলিয়ে দেওয়ার প্রচেষ্টায় তিনি অত্যন্ত পারদর্শিতা, আন্তরিকতা ও যত্নের সঙ্গে তাঁর সংগৃহীত তথ্যের বিন্যাস ঘটিয়েছেন। সূচিপত্রের এই অধ্যায়গুলোতে আছেন কিংবদন্তি লেখক সুজানা মুডি, কানাডীয় আধুনিক কাব্যধারার যুগপুরুষ আরভিং লেইটন, চে গুয়েভারার আদর্শে বেড়ে ওঠা ও ক্যানাডার কবিতায় নতুন ধারা সৃষ্টিকারী মিল্টন অ্যাকর্ন, ইংরেজ কবি এজরা পাউন্ডের অনুসারী ও গজল রচনাকারী ফিলিস ওয়েব, সঙ্গীতরচয়িতা, সুরকার, কণ্ঠশিল্পী ও কবি লিওনার্দ কোহেন, জীবনীমূলক উপন্যাসের লেখক ক্যারল শিল্ডস, অকালপ্রয়াত কবি প্যাট লোথার, আইরিশ উপন্যাস ‘ইউলিসিস’ভক্ত শতাধিক গ্রন্থের লেখক জর্জ বাওয়ারিং, প্রায় দুই শ গ্রন্থের অনুবাদক (ফরাসি থেকে ইংরেজি) শিলা ফিশম্যান, প্রথাবিরোধী লেখক বিল বিসেট, ভূতপূর্ব গভর্নর জেনারেল লেখক ডেভিড জনস্টন এবং সিরীয় শরণার্থীদের জীবনকথা নিয়ে রচিত ‘দ্য বয় অন দ্য বিচ’ গ্রন্থের লেখক টিমা কুর্দি। লেখকদের জীবন ও কর্ম নিয়ে লিখতে গিয়ে আমাদের আজকের গ্রন্থকার সুব্রত এমন সব তথ্য পরিবেশন করেছেন, আমার বিশ্বাস, পাঠকেরা হৃদয় দিয়ে মগ্ন হবেন বইটি পাঠকালে। চিত্রশিল্পী লেখক এমিলি কারের (১৮৭১-১৯৪৫) আঁকা ‘দ্য ক্রেজি স্টেয়ার্স’ ছবিটি তাঁর মৃত্যুর ৭০ বছর পর বিক্রি হয়েছে সাড়ে তিন মিলিয়ন ডলারে। লুসি মড মন্টগোমারি রচিত ‘অ্যান অব গ্রিন গ্যাবেলস’ উপন্যাসটি এতই জনপ্রিয় হয়ে ওঠে যে, বইটিকে প্রথম তিন মাসে চার বার ছাপতে হয়। যখন কানাডার প্রিন্স এডওয়ার্ড আইল্যান্ডে সাধারণ মানুষের গড় বার্ষিক আয় ছিল ৩০০ ডলার, তখন ১৯১০ সালে এই লেখিকা এই বইয়ের জন্য সম্মানী পান ১৩ হাজার ডলার। পাঁচবার গভর্নর জেনারেল সাহিত্য পুরস্কার বিজয়ী হিউ ম্যাকলেনানের ‘টু সলিটিউডস’ উপন্যাসটি সকালে প্রকাশিত হলে দুপুরের মধ্যেই সব কপি (৪,৫০০০) বই বিক্রি হয়ে যায়। কমিউনিস্ট আন্দোলনের সঙ্গে সংশ্লিষ্ট ছিলেন ২৫টি কাব্যগ্রন্থের কবি ডরোথি লিভসে। লিভসের কবিতায় সামাজিক দায়বদ্ধতার কথা থাকলেও তাঁর কবিতায় যৌনতার প্রকাশ শিল্পোত্তীর্ণ হয়নি। ২০০১ সালে জাতিসংঘের সিদ্ধান্ত অনুযায়ী ৪৩টি গ্রন্থের লেখক পি কে পেইজের ‘প্লানেট আর্থ’ কবিতাটি নিউইয়র্ক, অ্যানটার্টিক অঞ্চল এবং দক্ষিণ প্রশান্ত মহাসাগরীয় অঞ্চলে একই সঙ্গে পাঠ করে কবিকে সম্মান জানানো হয়। গুয়েনডলিন ম্যাকওয়েনের কবিতায় কোরআনের কথা যেমন আছে, তেমনি তাঁর কবিতায় নটরাজ শিব নাচে, নাচে কণিকা। গোল্ডরাশের কবি রবার্ট সার্ভিসের একটি শোকগাথা দিয়ে শেষ করতে চাই আজকের পর্যালোচনা। ‘দ্য ক্রিমেশন অব স্যাম ম্যাকগি’ কবিতায় আমরা দেখি খনিশ্রমিক স্যামের শেষকৃত্য। স্যামকে ফার্নেসের চিতায় তুলে দিলে জ্বলে ওঠে আগুন; জ্বলে ওঠে কবির মন। ফার্নেসের দরজা খুলে একটু দেখার চেষ্টা করলে চিতার হৃদয়ে শুয়ে থাকা স্যামের লাশ কবির সঙ্গে কথা বলে। স্মিত হাসি দিয়ে লাশ বলে ওঠে, “দয়া করে দরজা বন্ধ করো। আমি এখানে ভালোই আছি। তোমাদেরকে বাইরে ঠান্ডার মধ্যে ছেড়ে এসে আমি এখন ভেতরে উষ্ণতার ছোঁয়ায় আছি। আমি শঙ্কিত এই ভেবে যে, বাইরে এত বাতাস আর শৈত্য প্রবাহের মধ্যে তোমরা নিরাপদে বাড়ি পৌঁছতে পারবে কি না।”‘কানাডীয় সাহিত্য: বিচ্ছিন্ন ভাবনা’ গ্রন্থে সংযোজিত রেফারেন্সগুলো পিপাসু পাঠকদের নিজেদের পছন্দের ‘ক্যানলিট’ সড়কে ভ্রমণ করতে Global Positioning System বা GPS হিসেবে দায়িত্ব পালনে ভূমিকা রাখবে বলেই আমার বিশ্বাস।\n"
  },
  {
    "headline": "\nআকাশে মেঘের ঠোঁট\n",
    "topics": [
      "প্রচ্ছদ",
      "উত্তর আমেরিকা"
    ],
    "content": "\n১৬৯ স্ট্রিট সাবওয়ে স্টেশন থেকে বেরিয়ে হিলসাইড অ্যাভিনিউ ধরে বাড়ির দিকে হাঁটছে কামরুন নাহার। ক্লান্ত, অবসন্ন, ধীর পায়ে হাইল্যান্ড অ্যাভিনিউর দিকে হাঁটছে। কাজ শেষে এ পথটা হেঁটে বাড়ি ফেরা বেশ ক্লান্তিকর। শ্বাস ঘন হয়ে আসে। দুপাশে প্রকাণ্ড সব গাছ। পাহাড়ের মতো উঁচু রাস্তা। তবুও ফিরতে হয়। অন্য পথে ফেরার কোনো রাস্তা নেই। রোজ এই পথ ধরে হেঁটে যাওয়ার সময় একটি বাড়ির সামনে ক্ষণিক দাঁড়ায়। অনেকটা জিরিয়ে নেওয়ার মতো। শ্বাস নেয়। নেমপ্লেটের দিকে তাকায় কয়েক সেকেন্ড। এই তাকিয়ে থাকায় প্রশান্তি লাগে, স্বস্তি লাগে। যেন দীর্ঘ ক্লান্তিকর দিন শেষে ক্ষণিক প্রশান্তি। শুনতে অদ্ভুত শোনালেও এটাই সত্যি যে, এই স্থানে ক্ষণিক বিরতির এই সময়টায় অজান্তেই রোজ জীবনানন্দ দাশের সেই লাইনটি বিড়বিড় করে আওড়ায় কামরুন নাহার, ‘তখন ভোরের রোদে আকাশে মেঘের ঠোঁট উঠেছিল হেসে...’। কেন এই ভালো লাগা? কেন এই প্রশান্তি? বাড়িটির সামনের নেমপ্লেটে বাংলায় লেখা ‘নোঙর’। বাড়ির নাম ‘নোঙর’। এই বিদেশে কোনো বাড়ির নাম আগে কখনো চোখে পড়েনি তাঁর। শুধু নম্বর দিয়ে চেনা যায় বাড়ি। সামনে ঘন সবুজ ঘাস, কিছু সুবাসিত ফুলের গাছ। শৌখিন বাঙালি পরিবারের বাড়ি। এ বাড়ির খালাম্মার সঙ্গে তাঁর পূর্ব পরিচয় আছে। মাঝে মাঝে ডাক্তারের অফিসে দেখা হয়, গল্প হয়। খালাম্মার বয়স ষাটের কোঠায়, আর খালু সত্তরের কোঠা পেরিয়েছে। খালু এই প্রবাসে এসেছেন সত্তরের দশকে। জাহাজে চড়ে। জাহাজ তীরে ভিড়লে সেই যে সবার চোখের আড়ালে নেমে পড়েছেন, সেই থেকে এ দেশে স্থায়ীভাবে বসবাস। আর তাই শখ করে নীড়ের নাম রেখেছেন নোঙর। বৈধ কাগজ পত্র ছিল না দীর্ঘদিন। এক বিদেশিনীকে মোটা অঙ্কের ডলারের বিনিময়ে বিয়ে করে গ্রিনকার্ড পেয়েছেন—কন্ট্রাক্ট ‘ম্যারেজ’। তা-ও এ দেশে আসার ১৬ বছর পর। দেশে গিয়ে পাশের গাঁয়ের অভাবী পরিবারের সুন্দরী মেয়েকে বিয়ে করেন। বয়সের ব্যবধানটাও একটু বেশি বটে। খালু যতটা সহজে বৈধ কাগজ পেয়েছেন, ততটাই কঠিন ছিল তাঁর বন্ধুর বিষয়টা। খালুর ভাষায়, ‘সাফায়েত বিয়া করছিল গায়নিজ এক মহিলারে। ম্যালা ট্যাঁহার বিনিময়ে। ওমা! এরপর তো সময় পার হইয়া গেলেও মহিলা সাফায়েত’রে ডাইভোর্স দেয় না! আরও ম্যালা ট্যাঁহা দাবি করে। এইভাবে বহুত ডলার হাতাইয়া নিছে বেটি।’ ছেলে ইভান আর মেয়ে ইমাকে নিয়ে কামরুন নাহারের সংসার। স্বামী তুষার খান দেশে ডাক্তারি পাস করেছে। তবে এ দেশে আসার পর আর পড়া চালিয়ে যেতে পারেনি। ব্যয়বহুল এই শহরের বাড়ি ভাড়াসহ আনুষঙ্গিক খরচ মেটাতেই হিমশিম দশা। কিছুদিন লং আইল্যান্ডের ওষুধের ফ্যাক্টরিতে চাকরি করেছে। এখন ট্যাক্সি চালানো পেশা বেছে নিয়েছে। স্বাধীন পেশা। মালিকের রক্তচক্ষু নেই। সার্বক্ষণিক চাকরি হারানোর ভয় নেই। গাড়ি পার্ক করে কোথাও না কোথাও নামাজ আদায় করে নেওয়া যায়। আয় রোজগারও অন্য অনেক পেশার চেয়ে ভালো। এ নিয়ে তাঁর কোনো আক্ষেপ নেই। নেই কষ্টবোধ। এ নিয়ে তুষার খানের ভাষ্য, ‘যে জীবন যাপন করছি, সে তো আমারই স্বেচ্ছায় বেছে নেওয়া, কারও প্রতি অভিযোগ, অনুযোগ জানাবার অধিকার তো নেই আমার’। দেশে ডাক্তারি পাস করার পর তুষার খানের ভেতরে এক বদ্ধমূল ধারণা জন্মেছিল যে, শুধু সাধারণ পাস দিয়ে কিচ্ছু হবে না। বিদেশে গিয়ে পড়তে হবে। বড় বড় ডিগ্রি অর্জন করতে হবে। আর তাই তো ঘটকের মাধ্যমে কামরুন নাহারের সঙ্গে বিয়ে হয়। কামরুন নাহার বেশি দূর পড়াশোনা করতে পারেনি ছোটবেলার দুরন্তপনার কারণে। কিন্তু তাই বলে ডাক্তার পাত্র পেতে তাঁর সমস্যা হয়নি মোটেও। আমেরিকার নাগরিকত্ব আছে বিধায় উচ্চ শিক্ষিত পাত্র পেতে বেগ পেতে হয়নি। যদিও কামরুন নাহারের একটি দুঃস্বপ্নের মতো অতীত আছে। তবুও সব জেনে বুঝেই তুষার খান এ বিয়েতে আগ্রহী হয়েছে। প্রতিটি মানুষের জীবনেই নিকষ অন্ধকার কোণ থাকে। কারওটা জানা যায়, কারওটা গোটা জীবন সবার অগোচরে থেকে যায়। এই জানা কিংবা না জানায় কারও ক্ষতি তো নেই! কামরুন নাহার সেই অন্ধকার সময় মনে করতে চায় না। তবুও মনে পড়ে কারণে অকারণে। অনেক বছর আগে, অল্প বয়সেই কামরুন নাহারের সঙ্গে পারিবারিকভাবে বিয়ে হয়েছিল বিদেশ ফেরত রাজন রহমানের। পাত্র কী করে অর্থাৎ পাত্রের পেশা কী এমন প্রশ্নের উত্তরে আত্মীয়দের জানানো হয় পাত্র আমেরিকায় থাকে। ‘আমেরিকায় থাকে’ শব্দ দুটির আড়ালে হারিয়ে গিয়েছিল পাত্রের বংশ পরিচয়, শিক্ষাগত যোগ্যতা, পেশা সব। কামরুন নাহারের বাবার সহায় সম্পত্তি, গ্রামে প্রভাব প্রতিপত্তি ভালো। কথা ছিল বিয়ের পর কামরুন নাহারকে আমেরিকায় নিয়ে যাওয়া হবে সহসাই। সেবার পাত্রী দেখতে দেখতেই রাজন রহমানের ছুটি ফুরিয়ে যায়। শেষে তাড়াহুড়োয় বিয়ে হয় কামরুনের সঙ্গে। দেশে মাত্র এক সপ্তাহের বৈবাহিক জীবন ছিল তাঁদের। রাজন ফিরে যায় প্রবাসে। দিন, মাস, বছর পেরোয় কামরুনের অপেক্ষার প্রহর ফুরায় না। স্বামীর কাছে ফেরার অপেক্ষা, স্বপ্নের দেশে নিজের নতুন সংসার সাজানোর অপেক্ষা। পরে জানা যায় রাজনের মূলত আমেরিকায় থাকার বৈধ কাগজপত্র নেই। কোনোভাবে একবার অনুমতি নিয়ে দেশে গিয়েছিল। শেষে নিরুপায় হয়ে কামরুনের বাবা দালাল ধরে মোটা টাকার বিনিময়ে ডিভি লটারিপ্রাপ্ত একজনের স্ত্রী হিসেবে তাঁকে স্বামীর কাছে আমেরিকায় পাঠায়। বিদেশে আসার পর কামরুন বেশ অবাক হয়েই লক্ষ্য করে রাজনকে সবাই রনো নামে ডাকে। রাজন নিজেই নিজেকে সবার কাছে রনো নামে পরিচয় দিয়েছে। কামরুন বিষয়টি পরিষ্কার হয়েছে রাজনের বন্ধুর বাসায় লং আইল্যান্ডে এক পার্টিতে যাওয়ার পর। সেদিন অন্য সব অতিথিদের সঙ্গে কামরুনকে পরিচয় করিয়ে দিয়েছে ‘ক্যারন’ বলে। কামরুনের বিষয়টি ভালো লাগেনি। বাড়ি ফিরে স্বামীকে অনুযোগের স্বরে বলেছিল, পার্টিতে সবাইকে আমার নাম ‘ক্যারন’ বললে কেন? উত্তরে রাজন শ্লেষের সঙ্গে বলেছে, এ দেশে এসেছ যেহেতু, চলা-ফেরা, কথা-বার্তায় স্মার্ট হতে শেখো। ওই সব কামরুন্নাহার টামরুন্নাহার টাইপের খ্যাত নাম বলে আমায় বন্ধুদের সামনে বিব্রত করবে না। কামরুনের মন খারাপ হয় খুব। আরও মন খারাপ হয় যতটা স্বপ্ন নিয়ে স্বপ্নের দেশ আমেরিকায় স্বামীর ঘরে এসেছে, ততটাই দুঃস্বপ্নের মতো মনে হয়েছে ছোট্ট একটি রুমে স্বামীর বসবাস দেখে। আলো বাতাসহীন বেসমেন্টে প্রথম দিকে দম বন্ধ লাগত, হাঁসফাঁস লাগত। অথচ যে বন্ধুর বাসায় পার্টিতে গিয়েছিল সেদিন, তাঁদের কী বিশাল ডুপ্লেক্স বাড়ি! সামনে ফুলের বাগান। পেছনে বাচ্চাদের খেলার জায়গা, একপাশে কত রকম সবজি গাছ লাগিয়েছে! দেখলেই মন জুড়িয়ে যায়। সবুজ আর সবুজ!যাক্‌ গে। কার কী আছে সেসব নিয়ে ভেবে কী হবে! রাজন পড়াশোনা করছে। পড়া শেষ হলে একদিন ভালো চাকরি হবে। ভালো চাকরি হলে একদিন আমাদেরও এমন বাড়ি হবে নিশ্চয়ই। নতুন দেশে আসার তিন সপ্তাহ পর রাজন কামরুন নাহারকে একটি ‘নাইনটি নাইন সেন্টস’ স্টোরে চাকরি ঠিক করে দেয়। আগেই ঠিক করে রেখেছিল কাজটি। ইন্ডিয়ান মালিক রাজনের পরিচিত ছিল। সপ্তাহে ছয় দিন। ওপেনিং টু ক্লোজিং। সব মিলিয়ে রোজ ১০ ঘণ্টা করে। সপ্তাহে ছয় দিন, ৬০ ঘণ্টা। যদিও দোকানের নাম ‘নাইনটি নাইন সেন্টস’, কিন্তু অধিকাংশ জিনিসের দামই নাইনটি নাইন সেন্টের বেশি। দীর্ঘ সময় কাজ শেষে বাড়ি ফেরার সময় খুব ক্লান্ত লাগে কামরুনের। পা ব্যথা হয়। মাঝে মাঝে শরীর অবশ হয়ে আসে। তবুও তাঁর ভাবতে ভালো লাগে যে রাজনের পড়া শেষ হলে, ভালো একটি চাকরি হলে নিশ্চয়ই তাঁকে আর বেশি কাজ করতে হবে না। আপাতত কামরুন চাকরি করে সংসারটা চালিয়ে নিলে রাজন নির্বিঘ্নে, নিশ্চিন্তে পড়াটা শেষ করতে পারবে। কাজ ও সংসারের ব্যয় বহন করে পড়াশোনা চালিয়ে যাওয়া যায় না এই দেশে, যেকোনো একজন পড়াশোনা চালিয়ে যাবে, অন্যজন সংসারের ব্যয় নির্বাহ করবে। রাজনের যেহেতু পড়ার আগ্রহ বেশি, সে-ই না হয় পড়ুক—ভাবে কামরুন। সারা দিন রাজনের অনেক পড়া! কম্পিউটারে বসে রাতদিন শুধুই পড়ে। তাই কষ্ট হলেও তাঁকে কাজটা করতে হচ্ছে। রাজনের পড়া শেষ হলেই তাঁরা সন্তান নেওয়ার কথা ভাববে। রাজনের বুদ্ধিদীপ্ত ভবিষ্যৎ পরিকল্পনা কামরুনের বেশ ভালো লাগে।কামরুনের কর্মস্থলের পাশেই ‘ডানকিন ডোনাটস’ কফি শপ। মাঝে মাঝে সেখানে কফি কিনতে গেলে পরিচয় হয় রিভা নামের সদা লাস্যময়ী এক বাংলাদেশি নারীর সঙ্গে। রিভা সেখানে ক্যাশিয়ারের কাজ করে। কামরুন প্রায়ই রিভাকে উপদেশ দেয়। বলে, ‘কলেজে ভর্তি হও, নইলে জামাইকে পড়তে বলো। এই ছাতার কাজ কত দিন করবা? তোমাদের ভবিষ্যৎ আছে না? আমাকে দেখো, দেখে শেখো’। রিভা হাসে। উত্তরে কিছু বলে না। ভাবে সবার স্বামী, সংসার তো আর এক নয়, কার যে কিসে ভালো হবে, তা কেবল সে-ই জানে।কয়েক বছর বাদে এক তীব্র রোদের খটখটে দুপুর। উচ্ছ্বসিত রাজন একটি সাদা খাম হাতে ফোনে উচ্চ স্বরে কথা বলতে বলতে ঘরে ঢোকে। সেদিন কামরুনের ডে অফ ছিল। ভেজা হাত মুছে রান্নাঘর থেকে ছুটে আসে কামরুন। রাজনের গ্রিনকার্ড এসেছে ডাকে! কামরুনের মাধ্যমে আবেদন করে পাওয়া এটি। দুমাস বাদে পড়াও শেষ হবে তাঁর। আহা এবার আর তাঁদের পিছু ফিরে তাকানোর সময় নেই। কষ্টের দিন ফুরাবে সহসাই। কামরুনের আর দীর্ঘ ঘণ্টা কাজ করতে হবে না। কাজ কমিয়ে দেবে। রাজনের ভালো চাকরি হলে ছুটির দিনগুলোতে মনের আনন্দে ঘুরে দেখবে শহর, প্রকৃতি, ইমারত। দেখবে শহরের মানুষের কোলাহল, যানজট। কী আনন্দ আকাশে-বাতাসে...!সময়টা ছিল নভেম্বর মাসের শুরুর দিকের এক রোববার। রক্তিম সন্ধ্যা। সন্ধ্যাও ঠিক নয়, তখনো খানিকটা বিকেল ঝুলে ছিল প্রকৃতিতে। প্রকৃতি সেদিন রং মেখেছিল যেন গায়ে। পাতাঝরা দিন ছিল। ঘন নীল আকাশে মেঘ লেগে ছিল। যেন শাদা ব্লাউজ আর গাঢ় নীল শাড়ি পরিহিতা কোনো নারী আঁচল উড়িয়ে সামনে দাঁড়িয়ে আছে। সেদিন একটু আগেই ছুটি হয় কামরুনের। রোববারে সাধারণত বিকেল আর সন্ধ্যার মাঝামাঝি সময়ে আশপাশের দোকানপাট বন্ধ হয়ে যায়। হালকা শীতের দিন সন্ধ্যা শুরুর আগে আগে ক্ষণস্থায়ী এই সময়টা চমৎকার লাগে কামরুনের। বেশ ভালো লাগার আবেশ নিয়ে বাড়ি ফেরে সে। রোববারের এই সময়টা রাজন বাড়িতেই থাকার কথা। কিন্তু সেদিন যেন কেমন শূন্য শূন্য লাগে বাড়ি ঢুকেই। এত ফাঁকা তো কখনো লাগেনি আগে! ক্লান্ত শরীর। ক্লোজেট খুলে জামা বের করতে গিয়ে প্রথম ধাক্কাটা লাগে কামরুনের বুকের ভেতর। রাজনের জামা কাপড় কিছুই নেই! নেই ল্যাপটপ, বইপত্রও। টেবিলে নিঃসঙ্গ একটি সাদা খাম চায়ের কাপের নিচে চাপা দিয়ে যত্নে রাখা। ঝড়ের বেগে সেটি হাতে নেয় সে। মাত্র দুটি লাইন, ‘আমাকে খুঁজো না। তোমার সঙ্গে বাকি জীবন কাটানো সম্ভব নয়। ইতি, রাজন’। কামরুনের হাত-পা অবশ হয়ে আসে। কাঁপা হাতে অন্য কাগজটি মেলে ধরে সামনে। ডিভোর্স লেটার। মতের অমিল? কোনোদিন তো তাঁদের স্বামী-স্ত্রীর মতের অমিল হয়নি! রাজন যেভাবে চেয়েছে, কামরুন সেভাবেই চলেছে। সেভাবেই জীবন যাপন করেছে। কার্নিশে আশ্রিত কোনো এক চড়ুইয়ের জীবন। মত কিংবা দ্বিমত তো হয়নি তাঁদের! কোনো বিষয় নিয়ে বিবাদ, মারামারি, হাতাহাতি কিছুই তো ছিল না সংসারে! তবে? ধ্বংসপ্রাপ্ত কোনো নগরীতে বেঁচে যাওয়া একমাত্র প্রাণী মনে হতে থাকে নিজেকে। বুক ভেঙে কান্না পায়। এক ছাদের নিচে থেকেও রাজনের দুরভিসন্ধি একেবারেই টের পেলাম না? অশ্রুজলে ভেসে যেতে যেতে নিজেকে নিজেই প্রশ্ন করে কামরুন। যে প্রশ্নের কোনো উত্তর জানা নেই হয়তো পৃথিবীর কারওরই।এরপর কেটে গেছে কয়টি বছর। সময়ের হাত ধরে কত নদী সাগরে মিশেছে। পরিযায়ী পাখিরা উষ্ণতার সন্ধানে এক দেশ থেকে অন্যদেশে উড়ে গিয়েছে। কামরুন দীর্ঘশ্বাস নেয়। বাড়ির পথে পা বাড়ায় হাইল্যান্ড অ্যাভিনিউর দিকে। পথটা পাহাড়ের মতো উঁচু। এ পথে হেঁটে বাড়ি ফেরা ক্লান্তিকর। তবুও এ ফেরায় আনন্দ আছে। ঘরে তুষার খানের মতো যত্নশীল স্বামী আছে। রোজ বাড়ি ফিরলে যে এক কাপ ধোঁয়া ওঠা কফি এগিয়ে দিয়ে বলবে, আগে গলাটা ভিজিয়ে নাও। ছেলে ইভান আর মেয়ে ইমা ছুটে এসে জড়িয়ে ধরে বিরামহীন বলতে থাকবে সারা দিনের খুনসুটির কথা। বাবার সঙ্গে তাঁদের দুমড়ে মুচড়ে আদর দেওয়ার কথা। ভালো লাগার আবেশ গায়ে মেখে দ্রুত বাড়ির দিকে হাঁটে কামরুন। ঘোলা হয়ে আসা চশমার কাচ গলায় ঝোলানো স্কার্ফে পরিষ্কার করে আবারও চোখে দেয়। আনমনে আবৃত্তি করে প্রিয় লাইন, ‘তখন ভোরের রোদে আকাশে মেঘের ঠোঁট উঠেছিল হেসে...’\n"
  },
  {
    "headline": "\nবইয়ে বুঁদ হবে নগরবাসী\n",
    "topics": [
      "প্রচ্ছদ",
      "বাংলাদেশ",
      "রাজধানী"
    ],
    "content": "\nবছর ঘুরে ফের অমর একুশে গ্রন্থমেলার দ্বার খুলেছে। শুক্রবার বেলা তিনটায় প্রধানমন্ত্রী শেখ হাসিনা গ্রন্থমেলার আনুষ্ঠানিক উদ্বোধন করেন। এরপরই সবার জন্য উন্মুক্ত হয় প্রাণের মেলার দুয়ার। প্রথম দিনেই দর্শনার্থী ও ক্রেতাদের উপস্থিতি ছিল লক্ষণীয়।\nমেলার পরিসর বাড়ায় বাংলা একাডেমি ও সোহরাওয়ার্দী উদ্যান প্রাঙ্গণে স্বচ্ছন্দে ঘুরতে পাচ্ছেন বইপ্রেমীরা। এবার সোহরাওয়ার্দী উদ্যানের অংশে বাইরের দেয়ালের গ্রিলগুলো বর্ণমালার চিত্রসংবলিত ব্যানার দিয়ে ঢেকে দেওয়া হয়েছে। মেলার স্টলগুলোর সাজসজ্জা নিয়েও মেলায় আগত দর্শনার্থীরা সন্তুষ্টি প্রকাশ করেন। বিভেদ ভুলে নগরবাসী ভাষার এই মাসে বইয়ে বুঁদ হবে বলেই মনে করেন তাঁরা।\nঢাকা বিশ্ববিদ্যালয়ের শিক্ষার্থী ইয়াজ আল রিয়াদ প্রথম দিনেই বই কিনেছেন। প্রথম আলোকে তিনি বলেন, ‘এবার সাজানোটা অন্যবারের চেয়ে ভালো লেগেছে। যদিও এখনো অনেক স্টল গোছানোর কাজ বাকি। কিন্তু কয়েক দিনের মধ্যেই মেলার পরিপূর্ণ পরিবেশ বোঝা যাবে।’ বইমেলা নিয়ে আশাবাদী এই ক্রেতা বলেন, ‘ই-বুক বা ডিজিটাল ফর্মে বই পড়ার যতই সুযোগ তৈরি হোক, সাহিত্যের সাথে বাঙালির সম্পর্ক ছেদ করা সম্ভব না। বইমেলার আবেদন বাড়বেই।’মেলায় অনেকেই সন্তানদের নিয়ে এসেছেন। ছেলে ও মেয়েকে নিয়ে মেলায় এসেছেন চন্দন দাস। তিনি জানান, প্রতিবছরই বাচ্চাদের নিয়ে আসেন। আজকে এখনো বই কেনেননি। প্রথম দিনে শুধু ঘুরে দেখছেন। তবে মেলায় চারদিকে প্রচুর ধুলা উড়ছে। নাকে মুখে মাস্ক বা কাপড় জড়িয়ে হাঁটছে সবাই। কয়েকজনকে ধুলার বিষয়ে অস্বস্তি প্রকাশ করতে দেখা গেল।\nশিশুদের কর্নারটি বেশ চমৎকার ও আকর্ষণীয় করে তোলা হয়েছে। শিশুদের মন কাড়তে সেখানকার স্টলগুলোও বাহারি রঙে শিশুবান্ধব করে সাজানো। এ ছাড়া মেলায় রাখা হয়েছে শিশুদের খেলার জন্য নানা উপকরণ। সিসিমপুরের বিভিন্ন চরিত্র দিয়ে সাজানোয় শিশু চত্বরটা বেশ জমজমাট। এই চত্বরে বেশ মজা করে খেলছে বইপ্রেমী ও দর্শনার্থী রুবিনা আক্তারের দুই সন্তান। তিনি বলেন, বাচ্চাদের জন্য এবারের ব্যবস্থা ভালো হয়েছে। শিশুরা মেলায় এসে বিরক্ত করবে না, বরং মজা পাবে।\nবইমেলায় ৪৯৯টি প্রতিষ্ঠান ও ৭৭০টি ইউনিট রয়েছে। প্রধান প্রকাশনা সংস্থার প্যাভিলিয়নগুলো সোহরাওয়ার্দী উদ্যানের অংশে। গ্রন্থমেলায় ঢুকেই তথ্যকেন্দ্র থেকে প্রয়োজনীয় তথ্য নিয়ে দর্শনার্থীরা খুব সহজেই চলে যেতে পারবেন তাঁদের গন্তব্যে।\n"
  },
  {
    "headline": "\nঅফিস, জিনিয়া ও একটি বিকেল\n",
    "topics": [
      "প্রচ্ছদ",
      "উত্তর আমেরিকা"
    ],
    "content": "\nবনানী ইভেন্ট ম্যানেজমেন্ট কোম্পানিতে আজ প্রায় ছয় মাস হতে চলল, অথচ ভয়টা আর গেল না। এই যেমন এখন আমি দেয়ালের সাথে ঠেস দিয়ে দাঁড়িয়ে আছি। ভয়ে, কিন্তু ক্লায়েন্টকে তা বুঝতে দেওয়া যাবে না। মুখে মৃদু হাসি, হাতে সিগারেট। সিগারেট আমি নিয়মিত খাই বা পান করি, তা নয়। বললেই খাই, ব্যাপারটি এই রকম। এখন যেমন টানছি আর ক্লায়েন্টের সাথে খোশগল্প করছি। এটাও এক ধরনের ক্লায়েন্ট সার্ভিসের মধ্যে পড়ে। আমি শিখেছি এটা মজনু ভাইয়ের কাছ থেকে। মজনু ভাই আমার আগের ইভেন্ট ম্যানেজমেন্ট অফিসের বস। তার কাছ থেকেই কাজ শেখা। আমি এই অফিসে আসার আগে তার সাথে পরামর্শ করার সময় অবাক করে দিয়ে বললেন দেখো, পরিবর্তন না করলে লস। একটু রিস্ক থাকে। কিন্তু বড় হতে গেলে রিস্ক নিয়ে এগোতে হয়। না হলে তুমি এগোবে, তবে ধীরে অনেক ধীরে।মজনু ভাইয়ের জন্য এখনো খারাপ লাগে। খুব প্রাণখোলা মানুষ। শুরুতে কাজে অনেক ভুল হয়েছিল আমার। অবাক ব্যাপার, সিইও সাহেবকে উনি সামলেছেন। আমাকে বুঝতে দেননি। আরও অবাক হলাম আমাকে চাকরি পরিবর্তনের কথা বললেও তিনি কেন জানি একই অফিসে রয়ে গেলেন। এখনো দেখা হলে খোঁজখবর নেন।-কেন রয়ে গেছেন? এই প্রশ্নের উত্তর দেননি। গুজব আছে সিওও শায়লা ম্যাডামের সাথে তার প্রেম। আমার চোখে সেভাবে পড়েনি। কিন্তু কথাটি অফিসে বেশ চাউর আছে। শায়লা ম্যাডাম বিবাহিত। তার একটি ছেলে আছে, যে এবার ও-লেভেল দেবে। স্বামী বিজনেসম্যান। প্রতি ঈদে বা বছরের শুরুতে শায়লা ম্যাডাম স্বামীসহ বিদেশভ্রমণ করেন নিয়মিত। প্রেমের গুজব ছড়ানোর মূল কারণ বোধ হয় দুজনেই একই সাথে আইবিএ থেকে এমবিএ করেছেন। তারও আগে দুজনেই ছিলেন ঢাকা বিশ্ববিদ্যালয়ের বিবিএ ফিন্যান্স ও মার্কেটিং বিভাগে।আগের কথায় আসি। ক্লায়েন্টকে বিদায় দিয়ে আমি ভাবতে বসলাম; আর আশ্চর্য হলাম আমার ভয় না কাটার জন্য। চাকরির প্রথম দিন দশতলা বিল্ডিংয়ের বারান্দায় প্রথমে পা দিয়েই ভয় পেয়ে গেলাম। হুহু বাতাস, আর ঝুল বারান্দাই হয়তো ভয়ের একটি কারণ। রেলিং ধরে উঁকি মারতেই মনে হলো কেউ আমাকে ধাক্কা দিয়ে ফেলে দেবে। এই মনে হতেই প্রথমে বুকটা ছ্যাঁৎ করে উঠল, তারপর হার্টবিট গেল বেড়ে। তারপর ভয়ে সামনে তাকিয়ে দেখি বনানী কবরস্থান পুরোটাই দেখা যাচ্ছে। দূর থেকে প্রথমে মনে হচ্ছিল প্লেন থেকে দেখা বাড়িগুলোর মতো। আমি ভয়ে বারান্দার রেলিং না ধরে সরে এসে আস্তে আস্তে বারান্দার সুইং কাচের দরজার কাছে এসে কিছুটা ঠেস দিয়ে দাঁড়ালাম। আমার কলিগরা অবলীলায় রেলিংয়ে হেলান দিয়ে দাঁড়িয়ে কথা বলছে আর সিগারেট ফুঁকছে। সাধারণত এই বারান্দায় সিগারেট টানার জন্যই সকলের আসা। হাওয়া খেতে বা আড্ডায় সঙ্গ দিতে মাঝে মাঝে মেয়েরাও আসে, যেমন আজ ক্লায়েন্ট সার্ভিসে শামিল হতে জিনিয়া উপস্থিত ছিল।জিনিয়া প্রসঙ্গ আসতেই কেমন যেন মনে হতে থাকে আমার। প্রায় এক বছর হতে চলল, জিনিয়াকে ঠিক বোঝা হয়নি আমার। এই ব্যর্থতা আমার না জিনিয়ার, সেটা বুঝতে পারছি না। যেমন প্রথম দিনের পরিচয়ে আমাকে বলল,Ñহাসান ভাই-টাই বলতে পারব না, আমি হাসান বলব, সেই সাথে ‘তুমি’ বলব। সমস্যা নেই তো?প্রথম দিন নার্ভাস ছিলাম। এই রকম প্রশ্নে আরও নার্ভাস হয়ে গেলাম। মৃদু হাসি দিয়ে মাথা ঝাঁকিয়ে হ্যাঁ বলেছিলাম। পরে দেখতে পেলাম এমডি বাদে সকলকেই এই মেয়েটি অবলীলায় নাম ধরে ডাকে আর তুমি বলে। জানতে পারলাম জন্ম আর বেড়ে ওঠা লন্ডনে। তারপর কী এক কারণে পরিবারের সাথে ঢাকায় চলে আসা। নর্থ-সাউথে এমবিএটা শেষ করে এই ইভেন্ট ম্যানেজমেন্ট কোম্পানিতে জয়েন করেছে। জিনিয়ার ব্যাপারে আজ পর্যন্ত এতটুকুই জানা ছিল আমার।\n২.সকাল ১০টায় অফিস টাইম হলেও আমার মাঝে মাঝে একটু দেরি হয়ে যায়; আজই যেমন। দেরি হওয়াতে রিকশাকে তাড়া দিচ্ছিলাম তাড়াতাড়ি যাওয়ার জন্য। অফিসের ঠিক কাছে রাস্তায় হঠাৎ ডাক শুনলাম।-হাসান? অ্যাই হাসান...আমি পেছনে তাকিয়ে দেখি জিনিয়া। রিকশাঅলাকে থামাতে ইশারা করলাম। পেছন ফিরে তাকাতেই জিনিয়া বলে উঠল, তুমি রিকশা ছেড়ে দাও... কোনো মেয়ের প্রতি সম্মান জানানো, না ভালো লাগা থেকে জানি না, রিকশা ছেড়ে দিলাম। জিনিয়ার কাছে যেতেই বললাম, আজ গাড়ি আনোনি?জিনিয়া নিয়মিত গাড়ি করে আসে। গাড়িটি ওদের পারিবারিক। আমার প্রশ্নে মাথা নাড়িয়ে ‘না’ বলল।-চলো তাহলে। বলেই আমি হাঁটতে যাব, দেখি জিনিয়া দাঁড়িয়ে আছে। -দাঁড়িয়ে কেন? চলো।-না, অফিসে যাব না।-কেন? কোনো সমস্যা? কিছু হয়েছে?-সমস্যা-টমস্যা কিছু নয়, আজ অফিসে যেতে ইচ্ছে করছে না। -ঠিক বুঝলাম না ... -অত কথা বলতে পারব না। আজ যেতে ইচ্ছে করছে না, ব্যস। তুমি কি আমার সাথে যাবে?আমার অবাক হবার পালা। জিনিয়া অফিস করবে না, কেন করবে না তাও বলছে না। তার ওপর আমার কাছে জানতে চাচ্ছে-আমি যাব কিনা? বোঝার চেষ্টা করলাম, বুঝতে পারলাম না। -কোথায় যাব?-পরিকল্পনা করিনি এখনো। একা যেতে ইচ্ছে করছিল না। তাই ওয়েট করছিলাম তুমি যাবে কিনা?-ঠিক বুঝলাম না। অফিসে আমার আজ জরুরি মিটিং রাশেদ ভাইয়ের সাথে।রাশেদ ভাই আমার বস। কোম্পানির হেড অব ইভেন্ট ম্যানেজমেন্ট। খুবই সজ্জন মানুষ। আর প্রচণ্ড রিলাই করেন আমাকে। কাল আমাকে সময় না দিতে পারায় বলেছিলেন নতুন প্রোজেক্ট নিয়ে আজ বসবেন ১১টার দিকে। আমি যেন সবকিছু গুছিয়ে রাখি। এই অবস্থায় জিনিয়া অফিসে যেতে বারণ করছে। আমাকে চুপ থাকতে দেখে জিনিয়ার বলে উঠল, অসুবিধা হলে যাওয়ার দরকার নেই। আমি একাই যেতে পারব।আমি পুরোটাই ধন্দে পড়ে গেলাম। জিনিয়া কি বলতে চাচ্ছে? একবার বলছে কোথায় যাবে জানে না। আবার বলছে একাই যেতে পারবে। আসলে মেয়েটি যাবে কোথায়? তা ছাড়া আমাকেই বা যেতে বলছে কেন? কোনো দিন তো এমন মনে হয়নি যে, সে আমাকে খুব পছন্দ করে! আজ কি হলো মেয়েটার। অনেক প্রশ্নের মধ্যে আমি অন্য কিছু জানতে চাইলাম, এই না বললে জানো না? আবার বলছ একাই যেতে পারবে, বুঝলাম না?-আমি তো যাবই। তুমি ডিসাইড করো কী করবে? এই রাস্তা দিয়ে অফিসের অনেকে যাতায়াত করে। কেউ দেখে ফেললে সমস্যা হবে। আমি চললাম...বলেই জিনিয়া হাঁটতে শুরু করল। আমি পড়লাম দোটানায়। একদিকে অফিসের জরুরি মিটিং, অন্যদিকে জিনিয়ার হঠাৎ অদ্ভুত প্রস্তাব। এ অবস্থায় আমি জিনিয়ার পিছু নিলাম। কোনো মেয়ের হঠাৎ আহ্বান, নয়তো অ্যাডভেঞ্চারের নেশায় জিনিয়ার পিছু নিলাম আমি।জিনিয়ার সাথে হাঁটার সময় হঠাৎ জিনিয়া জানতে চাইল, দূরে কোনো জায়গা আমার চেনা আছে কিনা। আমি সেভাবে কিছু বলতে পারলাম না। জিনিয়া উবার কল করল। চার মিনিট অপেক্ষাতেই উবার সামনে এসে উপস্থিত। দুজনেই উঠে পড়লাম।-তুমি অফিসে কল করেছ?-নাহ্! -আশ্চর্য! অফিসে যে যাচ্ছ না, তা বলতে হবে না! আমি এবার ঘাবড়ে গেলাম। কি বলব রাশেদ ভাইকে? তিনি খুব ডিপেন্ড করেন আমার ওপর। জিনিয়া মিথ্যে কথাটা শিখিয়ে দিল। প্রচণ্ড ফুড পয়জনিং, আসার মতো অবস্থা নেই। বলার পর খারাপ ও ভালো দু রকমের বোধ হতে লাগল। খারাপটা হচ্ছে রাশেদ ভাইকে মিথ্যা বলা। আর দুই, জিনিয়ার সাথে একান্ত কিছুটা সময় কাটানোর আনন্দ। এখানে আমার কিছুটা অন্যরকম অনুভূতি হতে থাকল। জিনিয়ার কিছু কি হচ্ছে? দেখে বোঝার উপায় নেই।\n৩.আমরা এখন এসেছি উয়ারি বটেশ্বরে। নরসিংদীতে। মূল রাস্তা থেকে প্রায় দেড় ঘণ্টার পথ। রেন্ট-এ-কার করে এখানে এসেছি। আমার কাছে খুব বেশি টাকা ছিল না। তারপরও টাকা দিতে গেলেই জিনিয়া ধমকাচ্ছে।-তোমার তো হঠাৎ বেরোনোর ইচ্ছে ছিল না। টাকা দেবে কেন? যেদিন তোমার ইচ্ছেতে বের হবে, তখন দিও।আমি কিছুটা সোজা-শান্ত ছেলে হয়েই জিনিয়ার সাথে চলছি। প্রায় আড়াই হাজার বছর আগের সভ্যতা ছড়িয়ে আছে এখানে। মাটির নিচে একটি ঘরের মধ্যেই থাকা-বসা-রান্না-বাথরুম, অবাক ব্যাপার। এরপর আমরা মিউজিয়াম যাই। সেখানে খনন করার পর প্রাচীন নিদর্শন বলতে মূলত ব্যবহার্য জিনিসপত্র দেখলাম। বের হওয়ার পর আমরা হাঁটছি। হাঁটার পথে লক্ষ করলাম প্রতিটি বাড়িতে আম ও লটকন গাছের আধিক্য। জিনিয়া কিছু বলছে না, আমিও সেভাবে কিছু বলতে পারছি না। মিউজিয়াম থেকে বের হতেই জিনিয়া বলল, চলো হাঁটি।আমরা এক সাথে হাঁটতে শুরু করলাম। কিছু দূর হেঁটে দেখতে পেলাম ধানক্ষেত। রাস্তার পাশে ধানক্ষেতের আগে উঁচু জায়গায় বসে পড়লাম। আমাকে অবাক করে দিয়ে জিনিয়া বলল, আমি জানতাম তোমাকে বলা যায়। তুমি বললেই আসবে।আমি জিনিয়ার কথা শুনছি, আর কেন জানি হৃৎকম্পন হচ্ছে খুব। জিনিয়া বলতে থাকে, জামিকে বলতে পারতাম। কিন্তু তোমাকে দেখে মনে হলো, না, তুমি হচ্ছ সেই ব্যক্তি যাকে বলতে পারি। কি বলবে জিনিয়া? জামিকেই বা ভেবেছিল কেন? ইত্যাদি প্রশ্ন ঘুরপাক খেতে থাকে।-তোমাকে নিয়ে প্লেজার ট্রিপ ব্যাপারটি ঠিক তেমন না। আমার মন ভালো নেই।আমি বুঝতে পারছি না কি বলব। জিনিয়া আবার বলতে শুরু করল, তোমাকে বলা হয়নি, আমি একটা ছেলেকে ভালোবাসতাম। ছেলেটির নাম আর নাই বলি, ওর সাথে কাল আমার ব্রেকআপ হয়ে গেছে।এরপর জিনিয়া চুপ হয়ে যায়। আমি কী বলব বুঝতে পারছি না। আমি তো প্রেমই করিনি, আর ব্রেকআপ? সেটা তো আমার বোঝার অনেক পরে। এই ক্ষেত্রে কি বলব বুঝতে পারছি না। জিনিয়া একটু থেমে আবার বলতে শুরু করল,Ñকি? কিছু বলছ না যে? তুমি হয়তো কিছু একটা এক্সপেক্ট করছিলে। এই রকম নিভৃতে প্রেমের কথা বলবার জন্যই আসছি, এই তো! তোমরা সকলেই এক।-না। আমি কোনো উদ্দেশ্য নিয়ে এখানে আসিনি। বলতে গিয়েও থেমে গেলাম। জিনিয়া কি বলে শুনেই নেই না। পরবর্তীতে ভুল তো ভাঙানো যাবে।-আসলে দোষটা আমারই। আমি কেন যেন ওকে ভালোবাসতে গিয়েছিলাম। ঘর করতে গেলে সবার আগে প্রয়োজন বিশ্বাস। ওর সবকিছুতেই সন্দেহ। কেন ওর সাথে মিশছ, কেন আমাকে এটা বলোনি, সেটা বলোনি ইত্যাদি ইত্যাদি। ওর সাথে আমার প্রেম চাকরি করার পর থেকে, কিন্তু আজ কদিন ধরে বলছে, মা-বাবা তোমার এই চাকরিটা পছন্দ করছে না। ব্যাংকে অথবা অন্য কোনো অফিসে চাকরি করতে হবে। তুমি বলো, এটা কি মেনে নেওয়া সম্ভব? কাল যখন বিয়ের জন্য চাকরির শর্ত জুড়ে দিল, আর চুপ থাকতে পারলাম না। মেনে নিয়ে বিয়ে করলে হয়তো ওই চাকরি নিয়ে অন্য কথা বলত। বাবার ব্যবসাই যে ছেলের ভবিষ্যৎ, সে ছেলে এত কথা বলে কিভাবে? কি বলো? ঠিক করেছি না।-হ্যাঁ, তুমি ঠিক কাজটিই করেছ! কিন্তু এই কথাটি বলার জন্য এখানে কেন? সেটা তো বুঝলাম না?-আমি বিশ্বাস করি যে, সব কথা সব জায়গায় বলা যায় না। তাই এখানে আসা। অফিসে তোমাকে আমার অন্য ধরনের মনে হয়েছে। বলে নেই, কয়েকজন ইন্টারেস্ট দেখায়নি তা নয়, কিন্তু আমি পাত্তা দিইনি। পরে তারাও থেমে গেছে। তুমি ব্যতিক্রম। সরি...-কেন? -ওই যে তোমাকে বলে ফেললাম, তোমরা সকলেই এক। ভেবেছ প্রেমের কথা বলবার জন্যই আসছি।-তোমার কি ভুল ভেঙেছে?-হ্যাঁ...-তাহলে চল।দুজনেই উঠে পড়লাম। একজনের অনুভূতি হৃদয়ের কষ্টটা হালকা করার, আর অন্যজনের হৃদয় কষ্ট চেপে রাখার। এই কথাটি কেন মনে হলো আমি জানি না।\n"
  },
  {
    "headline": "\nহাসপাতালে তাসকিন\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\n\nচিটাগং ভাইকিংসের বিপক্ষে ফিল্ডিং করতে গিয়ে চোট পেয়েছেন তাসকিন। বিপিএলে দুর্দান্ত বোলিং করা তাসকিনের সামনে যখন নিউজিল্যান্ড সফর, তখনই পেলেন এই চোট\nঅলক কাপালির করা ১০ম ওভারের চতুর্থ বলটা লং অফ দিয়ে ছক্কা মেরেছিলেন মোসাদ্দেক হোসেন। কিছুতেই ক্যাচ হয় না, তবুও কোন আশায় তাসকিন আহমেদ উল্টো দিকে দৌড় দিলেন কে জানে! আর এতেই ‘সর্বনাশ’টা হয়ে গেল!\nসীমানা দড়ির ওপর বাঁ পা পড়তেই পড়ে গেলেন মাটিতে। টিভি রিপ্লেতে দেখে যেটা মনে হলো, গোঁড়ালি বা অ্যাঙ্কলে ভালোই চোট পেয়েছেন তাসকিন। সতীর্থ ও ফিজিওর কাঁধে ভর দিয়ে মাঠ ছেড়েছেন। তাঁকে দ্রুত নিয়ে যাওয়া হয়েছে বিসিবির চিকিৎসক রুমে। সেখান থেকে মিরপুরের একটি বেসরকারি হাসপাতালে। বিসিবি চিকিৎসকেরা জানালেন, সেখানে এক্স–রে করার পরই বোঝা যাবে তাসকিনের চোট কতটা গুরুতর। তবে বাংলাদেশ পেসারের কাতর মুখ দেখে মনে হয়েছে ভালো শঙ্কিত হয়ে পড়েছেন তিনি।\nশঙ্কাটা যে নিউজিল্যান্ড সফর নিয়ে, বলার অপেক্ষা রাখে না। এ বিপিএলে কী দুর্দান্ত বোলিংটাই না করেছেন তাসকিন! ১২ ম্যাচে ২২ উইকেট নিয়ে আছেন সবার ওপরে। দুর্দান্ত বোলিংয়ের পুরস্কার হিসেবে কদিন আগে ফিরেছেন জাতীয় দলে। ২০১৮ সালটা তাঁর কেটেছে বারবার চোটাঘাতে। আসন্ন নিউজিল্যান্ড সফরে যখন ভালো কিছুর স্বপ্ন তাসকিনের, তখনই পেলেন চোট।\nসবশেষ খবর হলো, চিকিৎসকেরা আশার কথাই শুনিয়েছেন তাসকিনকে। এই পেসারের বাবা আবদুর রশিদ প্রথম আলোকে বলেন, চিকিৎসকেরা জানিয়েছেন চোট খুব গুরুতর নয়। তাসকিনকে আপাতত সাতদিন বিশ্রামে থাকার পরামর্শ দেওয়া হয়েছে।\n"
  },
  {
    "headline": "\nট্রেনে চড়লেই খুলে যায় স্মৃতির জানালা\n",
    "topics": [
      "প্রচ্ছদ",
      "উত্তর আমেরিকা"
    ],
    "content": "\nআমি ৬ নম্বর ট্রেনে সকাল ৭টায় উঠি আর উঠি ৯টায়। উপচে পড়া মানুষের ভিড় দেখি। এত মানুষ কোথায় যায়? ছেলে-বুড়ো সাদা-কালো শ্যামলা কত রকমের যে মানুষ। কেউ ঘরে নেই। যে শিশুটি দুধের বোতল নিয়ে ঘরে থাকার কথা সেও প্রচণ্ড ঠান্ডায় মার সঙ্গে বেরিয়েছে। হয়তো মা তাকে বেবি সিটারের কাছে রেখে যাবে কর্মস্থলে। সবাই ব্যস্ত। শুধু দৌড়াচ্ছে। সিঁড়ি-পথ-ঘাট কোনটাই ফাঁকা নেই। একটা ছন্দ-তাল মেনে। ডান পাশ দিয়ে সবাই চলছে। কারও হাঁটার পথে যদি ছন্দপতন ঘটে, পেছন থেকে ধাক্কা খেতে হবে, নয়তো কেউ বলবে, এক্সকিউজ মি। ব্রঙ্কসের পার্কচেস্টার সাবওয়েতে এত উপচে পড়া যাত্রীর ভিড় অন্য কোনো সাবওয়েতে দেখা যায় না। ঘড়ির অ্যালার্মে শরীরকে টেনে তুলতে কষ্ট হয়। সাবওয়েতে এলে সব ক্লান্তি নিমেষেই চলে যায়। ট্রেনের দরজা লাগতে চায় না; এত যাত্রী। কবি নজরুলের ‘নতুনের গান’ ও ‘সংকল্প’ কবিতা মনে পড়ে। সবাই যেন কবির নতুনের গান শুনে ‘উতলা ধরণি তল’কে নিচে রেখে ঊর্ধ্বশ্বাসে ছুটে চলেছে। কিংবা অতি সংকল্পে সবাই যেন ‘যুগান্তরের ঘূর্ণিপাকে’ মানুষের ঘূর্ণন দেখতে বেরিয়ে নিজেই পড়ে গেছে এক মহাঘূর্ণিতে।আমি বসার জায়গা পাই না। দাঁড়িয়ে দাঁড়িয়ে চুপি চুপি মানুষ গুনি। একটা কম্পার্টমেন্টে প্রায় ১০০ যাত্রী হবে। এর মধ্যে প্রায় ৯০ জনের হাতে ফোন। সবাই ব্যস্ত নিজেকে নিয়ে। স্পিকারে অ্যানাউন্সমেন্ট হচ্ছে-‘নিজের ব্যাগ সামলে রাখুন। বয়স্ক, অসুস্থ অথবা গর্ভবতী কেউ থাকলে আসনটি ছেড়ে দিন।’ সবাই প্রথম আদেশটি মানছে, পরেরটি নয়।কাজ শেষে যখন বাড়ি ফিরি ,স্রোতের মতো মানুষ নামে। ঝাঁকে ঝাঁকে মানুষ। সাবওয়ে থেকে নেমে আশপাশের ডিপার্টমেন্টাল স্টোরগুলোতে ঢোকে বাড়ি ফেরার আগে প্রয়োজনীয় কিছু কিনতে। কেউ ঢোকে রেস্টুরেন্টে। আমি দেখি। এরা এত ব্যস্ত কেন? কাল কি ঈদ নাকি? যেন চাঁদ রাত! কিছু যেন বাদ পড়ে না যায়। অথচ কাল সূর্য ওঠার আগেই আবার সবার ব্যস্ততা শুরু হবে। আমি আবারও ট্রেনে উঠব। বসার জায়গা পাব না। দাঁড়িয়ে দাঁড়িয়ে ভাবব আকাশ-পাতাল। ইশ্‌ ছোটবেলায় একটু ট্রেনে চড়ে বাড়ি যাওয়ার জন্য সে কী তৃষ্ণা ছিল। আর এখন প্রতিদিন চড়তে হয়। এখানকার ট্রেনে কেউ বলে না, ‘হেই-ঝালমুড়ি /ডিম সিদ্ধ/ কোল্ড ড্রিংকস/ চীনা বাদাম/ কলা কলা সাগর কলা।’  একটু কাগজে মোড়ানো ঝাল মুড়ি। আহা কী স্বাদ! আব্বা দিতে চাইতেন না। বলতেন, ‘এগুলো খেয়ো না। পেট খারাপ করবে।’ ছোড়দা বলত, ‘পেট খারাপ হইলে কাকা ওষুধ দেবে।’ আব্বা বলত, ‘বাটার বন আছে সামনে। ভালো কলা পাইলে কিনব। এরপর সবাই খাবা।’ দেখি জোহরের নামাজের সময় হয়ে গেছে। ট্রেন ভৈরব স্টেশনে থামতেই আব্বা অজু করতে ট্রেন থেকে নেমে গেলেন। চাপকলের পানিতে আব্বা অজু করছেন। আমরা ভাই-বোন মিলে ট্রেনের জানালা দিয়ে সে অজু দেখছি আর বলছি, ‘আব্বা তাড়াতাড়ি করেন ট্রেন ছেড়ে দেবে।’ ট্রেনের হুইসিল পড়তেই দৌড়ে এসে আব্বা ট্রেনের দরজায় দাঁড়ালেন। যাক আমাদের আব্বা ঠিকমতো এসেছেন। এবার আমরা কলা বাটার বন খাব। না চাইতেই আব্বা ছয়টা হাঁসের ডিম সিদ্ধ কিনলেন। ইশ্‌ বাড়ি যাওয়া কত মজা হবে। উঠান ভরে সারা দিন খেলব। পুকুরে গোসল করব। পাখির মতো এ গাছ থেকে সে গাছে ঘুরে বেড়াব। ফল-ফলারি কামড়ে খাব। সন্ধ্যা হতেই ঘরে ঘরে হারিকেন জ্বলবে। হারিকেনের আলোয় সবার মুখখানা যেন আরও উজ্জ্বল দেখাবে। কেমন রঙিন স্বপ্নে ঘেরা। খবর পেয়ে দূরের পাড়া থেকে দাদুর ভাই আসবে। ‘ঢাকা থেকে কারা আসছেরে? দেখি দেখি ও মা তোরা? কত বড় হয়ে গেছে!’হারিকেনের আলোয় গোল হয়ে সবাই পড়তে বসা। একসঙ্গে বসে খাওয়া। বোয়াল মাছ দিয়ে ভাত আহা কি সুস্বাদু সে ঝোল। কোথায় হারিয়ে গেল সে দিন। ট্রেনে চড়তে চড়তে মনে হলো স্মৃতি যেন বুকের ভেতর দাপটে বেড়াচ্ছে। মাঝে মাঝে চিন চিনে ব্যথা। ‘এটা কোন স্টেশন? পুবালী নাকি মধুগ্রাম! কি বলে আমি কোথায়?’ চারপাশে সবাই তো আমার অচেনা। এরা ইংরেজি বুঝে। এরা কবিতা বোঝে না। এদের আবেগ অনুভূতি কম। সপ্তাহ শেষে বেতনের টাকা অনায়াসে খরচ করে। হালাল-হারাম পাক-নাপাক এরা বোঝে না। নেই কোনো পাঁচ ওয়াক্ত নামাজের বালাই। যেকোনো একটা পোশাকে দিন শুরু করে। এটা দিয়ে সারা দিন পার করে দিয়ে ঘুমাতে যায়। দুনিয়ার রং-তামাশায় বিশ্বাসী। ঝালমুড়ি না খেয়েও পরদিন সকাল থেকেই ছোড়দার পেটে ব্যথা। সেই সঙ্গে আমারও। কাকা-কাকা বলে দু ভাই-বোনের চিৎকার, যেন কাকা এলেই ভালো হয়ে যাব। ভোর হতে না হতেই বাড়ির বারান্দা ভরে যেত রোগীতে। কাকা চেম্বারে যাওয়ার আগে এই সব রোগীদের বিনা মূল্যে সেবা দিতেন। আমাদের কাছে দারুণ মজার ব্যাপার। তাই আমরাও রোগী হতে পারলে বর্তে যেতাম। বাড়তি সেবা পাওয়া যেত। এভাবে অনেকগুলো দিন একনিমেষে শেষ হয়ে যেত।আবার ফিরে আসার পালা। বিদায়বেলায় ট্রেনের দরজা পর্যন্ত চাচাতো ভাই-বোনেরা এগিয়ে আসত। ট্রেনের জানালা দিয়ে ওরা আমাদের হাত ধরে রাখত যতক্ষণ না ট্রেন ছাড়ে। আহা কি মায়ার সে বাঁধন। হুইসিল পড়ামাত্র বুকটা ধক করে উঠত। ভাই-বোনেরা আমার এখন যাই, আবার কবে দেখা হবে জানি না। ‘আব্বা কি হবে ঢাকা গিয়ে? ঢাকার স্কুল, আর বাড়ির স্কুলে তফাৎ কী?’ ট্রেনে বসে চারপাশের সবুজ দেখতাম। কেমন সবুজ চাদরে মায়ার খেলা। দূরের গ্রামটা যেন করুণভাবে স্তব্ধ হয়ে মাথা নিচু করে দাঁড়িয়ে থাকত। আস্তে আস্তে সে গ্রাম দূরে বহু দূরে নদীর ঢেউয়ের সঙ্গে মিলিয়ে যেত। ট্রেনে এসে উঠল এক ভিক্ষুক। উঠেই গান ধরল। ‘আমার দিল কান্দে অন্তর পুড়েরে/ তুমি বিহনে আমি ভাসি সাগরে...’ বোরকার ভেতর থেকে যেন আম্মা কেমন একটা দীর্ঘশ্বাস ফেললেন। আব্বারও বোধ হয় মন খারাপ। আমাদের খুশি করার জন্য বললেন, ‘ঝাল মুড়ি খাবা?’ আমরা মাথা দুলিয়ে না করলাম। কী হবে এখন ঝালমুড়ি খেয়ে? কত বড় গ্রাম ফেলে চলে এলাম। এখন ওই একই ঢাকার ছোট বাসায় বন্দী। থাকা আর পড়াশোনা করা।’পঁচিশ-ত্রিশ বছর আগের ট্রেন রেলপথ স্টেশন সব আছে ঠিকঠাক। শুধু মাঝখান থেকে সেই মা-বাবা আজ আর নেই। সেই রেলপথের পাশে সবুজ মাঠের পাশে দুজনই চির নিদ্রায় শায়িত।ট্রেনটা থামতেই বুকটা ধক করে ওঠে। কোথায় বাবা মা? কোথায় আমি? জানালা দিয়ে তাকাই। আমি আছি লেকজিনটন অ্যাভিনিউ, ফিফটি নাইনে। মাটির অনেক অনেক গহিনে। বাস্তবে ফিরে আসতে একটু সময় লাগে। একসময় আমার ট্রেনটি এসে থামে। ব্যাগ নিয়ে আমি বাসার উদ্দেশ্যে রওনা হই। কারও দিকে তাকাই না। এরা কেউ আমার আপন নয়। বাসায় ছেলে-মেয়ে আমার জন্য অপেক্ষা করছে। মা ছাড়া ওদের কেউ নেই। একসময় আমিও থাকব না। তখন কি ওরা আমার মত ট্রেনে বসে, আমাকে মনে করবে? আমার জন্য কাঁদবে?\n"
  },
  {
    "headline": "\nকবিতা\nনিবেদিত প্রেম\n",
    "topics": [
      "প্রচ্ছদ",
      "উত্তর আমেরিকা"
    ],
    "content": "\nদাবানল ছুঁয়ে গেছে ফাগুনের ডালেপাতাবাহার পুড়ে ছাই, জীবন থেকেবসন্ত রাজ পালিয়ে বেড়াচ্ছে নির্ঘুম চোখেবল- এই প্রেম কি চেয়েছিলাম?\nমলিন মুখে আয়নায় প্রতিচ্ছবি দেখব না বলে তুলির আঁচড়েএঁকেছিলাম ছবি।\nবৈশাখী ঝড়ে পণ্ড হলো বিলাসী সুখসুখ মরে শ্বশান হলোবল- এই প্রেম কি চেয়েছিলাম?\nচাইনি বলে দাবানলে জল ফেলো বাসন্তীকথা বল প্রণয়ের, যে জীবনে তোমাকেচেয়েছি, সেই জীবনে বিষের তীরথেকে ফিরিয়ে নাও নিশানার চোখতারপর বাহুতে আটকে রাখ- অগাধ বিশ্বাস।\nআমাদের পথেই হউক মিলনপাড়া-প্রতিবেশী বলুক- সাচ্চা প্রেম।আমাদের প্রেম ছাড়া সঞ্চয় অন্য কিছু নেইআর নেই বলে জমিয়ে রাখি- প্রেমঅগাধ আস্থায়।\n"
  },
  {
    "headline": "\nকবিতা\nআলপিনে জড়ানো জ্যোৎস্না\n",
    "topics": [
      "প্রচ্ছদ",
      "উত্তর আমেরিকা"
    ],
    "content": "\nজোস্নার আলপিন বিঁধে আছে অযুত কাল ধরে, রেটিনার চারপাশে;এক ফোঁটা কান্নার হ্রদে, ভেসে আছে নিস্তব্ধ পাঁচতলা জাহাজ।দুপুরের রং ছুটে আসে বিভ্রান্তি ফেলে, একপাল নীল ঘোড়া হয়ে;প্রত্যাহ আকাশ ভাঙে কলতান রুখে, নিশ্চুপ ক্লান্তির ফিনিক্স বেহাগ।\nপাল্টাতে এসে মৃদু কলরোল, থেমে গ্যাছে উল্লাসের দল;ভাব্বার বিষাদ লিখে, ফিরে গ্যাছে সোনালি আলবাট্রাস।কখন যেন স্টারলিং সুর চুরি করে গায়, স্বর্ণচাঁপার গান,এক অষ্টাদশী রোজ তাড়িয়ে বেড়ায় নিরুদ্দেশি পেগাসাস।\nত্রিকোণী রোদ্দুরে ভেজাতে আসা অঞ্জলির গৃহদ্বার,বিববর্ণ বেহালায় পড়ে থাকে বিভ্রমের কলতান।আর চাইলেও নিকষ ফেরি, উড়ে আসবে না, ছেড়ে পাটাতন।এক অন্য যানে, সমুদ্র থেকে তুলে নেব, ধুলো সমেত রুপোলি মনিহার।।\n"
  },
  {
    "headline": "\nএকাত্তরের মানুষগুলো যখন ভূত\n",
    "topics": [
      "প্রচ্ছদ",
      "উত্তর আমেরিকা"
    ],
    "content": "\nচৌধুরী আসফদ্দৌলা উচ্চ শিক্ষিত আধুনিক মানুষ হয়েও সরকারি কি বেসরকারি কোনো চাকরি গ্রহণ না করে তিনি থানা সদরে পৈতৃক বাড়িতেই বাস করেন। পৈতৃক জমিজমা চাষাবাদ ও সঙ্গে থানা সদরে একটি রাইস মিল, একটি বরফ কল প্রতিষ্ঠা ছাড়াও মহাজনী ব্যবসা করেন। মূলত লোকজন দিয়েই করান, নিজে হিসাব-নিকাশটা দেখেন। নিজেকে তত জড়িয়ে রাখতে হয় না বলেই হাতে থাকে যথেষ্ট সময়। আর বাড়িতে তো চর্চা ছিলই। বাবা জাঁদরেল ব্যক্তি। ডেপুটি ম্যাজিস্ট্রেটের চাকরি ছেড়ে দিয়ে গ্রামে ফিরে এসে ব্যবসা ও রাজনীতি দুই’ই শুরু করেছিলেন। অবশ্য রাজনীতিতে সম্পৃক্ত হওয়ার বড় কারণ ও উৎসাহ ছিল ঢাকার নওয়াব পরিবারের সঙ্গে ঘনিষ্ঠতা। তিনি তিন মেয়াদে ডিস্ট্রিক্ট বোর্ডের চেয়ারম্যান নির্বাচিত হয়েছিলেন। রাজনীতি করার সুবিধার্থে তিনি বগুড়া শহরের সূত্রাপুরে দ্বিতল বাড়ি বানিয়ে সেখানেই মাসের বেশির ভাগ সময় থাকতেন। ছেলে চৌধুরী আসফদ্দৌলা পিতার অনুগামী হয়েছিলেন। ঢাকা বিশ্ববিদ্যালয় থেকে মাস্টার্স করেও চাকরি না করে গ্রামে ফিরে ব্যবসা ও রাজনীতি শুরু করেন। জামুইরহাট ইউনিয়নের চেয়্যারম্যান ছিলেন দুই মেয়াদ। বর্তমানে জেলা মুসলিম লীগের সভাপতি এবং বগুড়া ডিস্ট্রিক্ট বোর্ডের চেয়ারম্যান। বিত্ত, বৈভব, সম্মান সবকিছুই হাতের নাগালে। পারিবারিক জীবনও বেশ সুখের। পিতা মাতা নিজে পছন্দ করে কাছাকাছি গোবিন্দগঞ্জ ইউনিয়নের পূর্ব পরিচিত ও আত্মীয় গোবিন্দগঞ্জ কলেজের প্রিন্সিপাল শাখাওয়াত হোসেন চৌধুরী সাহেবের জ্যেষ্ঠ কন্যা শাহানা চৌধুরীকে পুত্রবধূ করে নিয়ে আসেন। আসফদ্দৌলা ও শাহানা চৌধুরীর সুখী দাম্পত্য জীবনকে আরও আনন্দময় করে তোলে পুত্র চৌধুরী শফিকুদ্দৌলা ও কন্যা আরিফা চৌধুরী। ছেলে বগুড়া জিলা স্কুল থেকে এসএসসি করে নটরডেম কলেজ, ঢাকা থেকে ইন্টারমিডিয়েট পাশের পর ঢাকা বিশ্ববিদ্যালয়ে মাস্টার্স করছে। মেয়ে বগুড়া সরকারি উচ্চ বালিকা বিদ্যালয় (ভিক্টোরিয়া মেমোরিয়াল গার্লস স্কুল) হতে এসএসসি করার পর সরকারি আযিযুল হক কলেজ থেকে সবে ডিগ্রি পরীক্ষা শেষ করে গ্রামের বাড়িতে মা বাবার আদরে এবং বান্ধবী রোকেয়ার সান্নিধ্যে আনন্দময় ছুটির দিন কাটাচ্ছে। এই আনন্দ বেড়ে যায় যখন তার আরেক ঘনিষ্ঠ বান্ধবী শ্বশুর বাড়ি থেকে এক মাসের জন্য বাড়িতে আসে বান্ধবীকে সময় দেওয়ার জন্য।এ পর্যন্ত সবকিছু ঠিক ছিল। হঠাৎ এ আনন্দময় দিনযাপনে ছেদ পড়ে। বাঁধা হয়ে দাঁড়ায় যেন, বাবা আসফদ্দৌলার এক সিদ্ধান্ত। তিনি সিদ্ধান্ত জানান মেয়ের বিয়ে স্থির করেছেন।আসফদ্দৌলার এই সিদ্ধান্তটিই সংসারে ঝড় তুলল। মেয়ে বিয়েতে কিছুতেই রাজি নয়। মা মেয়ের পক্ষে। বাবা প্রথমে মাকে বোঝাতে গেলেন, “দেখো শফিকের মা, মেয়ে গ্র্যাজুয়েশন করেছে। সোশ্যাল স্ট্যাটাস, সামাজিক মেলামেশা ও সন্তানকে যোগ্য মানুষ করে গড়ে তুলতে মায়ের ভূমিকা পালনের জন্য যথেষ্ট শিক্ষাপ্রাপ্ত হয়েছে তোমার মেয়ে”। কিন্তু মায়ের এককথা, “মেয়েকে লেখাপড়া শেষ করতে হবে। বাপ দাদা সেকালের পিছিয়ে পড়া সমাজে শিক্ষার অপ্রতুলতা থাকা অবস্থায় মাস্টার্স করেছেন। দাদা সেকালে আলীগড় বিশ্ববিদ্যালয় থেকে মাস্টার্স করেছেন। দাদি সেযুগের গ্র্যাজুয়েট, আমি মাস্টার্স করতে পারিনি বিয়ে হয়ে যাওয়ার কারণে, সে কষ্ট আমাকে আজও তাড়া করে ফেরে। মাস্টার্স করার আগে বিয়ের প্রশ্নই আসে না।” বাবা গেল মেয়েকে বোঝাতে। মেয়ের এক কথা, পড়াশোনা শেষ করার আগে বিয়ে করার প্রশ্নই আসে না। বাবা তাকে হতাশার গলায় বললেন, “দেখ মা, বিয়ের পরেও পড়াশোনা করা যায় ইচ্ছা থাকলে, তবে হাতের কাছে জানা শোনা এমন ভালো ছেলে সব সময় পাওয়া যায় না।” জানাশোনা শব্দটায় আরিফা ধাক্কা খেলো যেন! সে বাবাকে রেখেই দৌড়ে মায়ের ঘরে গেল। মাকে বাবার সব কথা বলল। মা আর মেয়ে এবার বাবার খোঁজে ছুটল। বৈঠকখানায় তাঁকে পেয়েই মা জানতে চাইলেন,“হাতের কাছে জানা শোনা ভালো ছেলে মানে কি? ছেলে কে?” বাবা অনেক গাইগুই করে শেষে যা বললেন, তা শুনে মা মেয়ে দুজনেই ক্ষেপে গেল। মেয়ে সরাসরি বাবাকে বলে দিল সে কিছুতেই ওই ছেলেকে বিয়ে করবে না। মা ছেলের পারিবারিক পরিচয় তুলে ওই সম্পর্কের চিন্তা নাকচ করে দিলেন।আসফদ্দৌলা সাহেব তাঁর চিরচেনা পরিশীলিত রূপটিকে দূরে সরিয়ে, আভিজাত্য, শিক্ষা, পারিবারিক ঐতিহ্যের বিপরীত আচরণ শুরু করলেন। তিনি সাফ সাফ জানিয়ে দিলেন আরিফার বিয়ে তিনি ওই ছেলের সঙ্গেই দেবেন। মেয়ে কান্না কাটি করল। মা মেয়ে তিন দিন ধরে পরিবারের কর্তার সঙ্গে কথা বন্ধ করে দিয়েছে। তাতেও বরফ না গলায় মা ছেলেকে খবর দিলেন। দুদিন পর শফিক বাড়িতে এসে সব শুনে সেও মা-বোনের পক্ষ নিল। শফিক বাবার কাছে গেল। বাবাকে বলল, “বাবা, আরিফার বিয়ে ওই বাড়িতে হতে পারে না।” বাবা জিজ্ঞেস করলেন, “কেন হতে পারে না ?” শফিক বলল, “বাবা, আভিজাত্যে, কৌলীন্যে , বংশমর্যাদা, অর্থ-বিত্ত-বৈভবে কোনো দিকেই ওরা আমাদের ধারে কাছে নয়। বাবা মাদ্রাসার শিক্ষক। অনেকগুলি ভাইবোন। ছোট দুই ভাই মাদ্রাসার ছাত্র। বোনেরা হাই স্কুলের গণ্ডিও কেউ পেরোয়নি। ছেলে এমন কিছু নয়, কোনোরকমে এম এ পাস করে ধরাধরি করে স্থানীয় কলেজে ইতিহাসের প্রভাষক। বেতনও সামান্য এবং অ-নিয়মিত। এমন বাড়িতে আরিফার মতো আধুনিক, উচ্চাকাঙ্ক্ষী মেয়ের বিয়ে মানে ওকে ধরে বেঁধে সাগরে ফেলে দেওয়া।” বাবা ছেলেকে বোঝাতে চেষ্টা করেন, “ দেখ বাবা, তোমরা ছেলেমানুষ, আবেগপ্রবণ, তোমাদের মার বাস্তব বুদ্ধি কম, তোমরা যা ভাবছ, আমি তেমন করে দেখছি না। দরিদ্র কিন্তু শিক্ষিত, চরিত্রবান ছেলের সঙ্গে বিয়ে হলে নিশ্চিন্ত থাকা যায়, ওরা আমাদের কথার নিচে ভয়ে ভয়ে থাকবে। তা ছাড়া ওর ভবিষ্যৎ তো গড়ে দেব আমি।” অনন্যোপায় হয়ে শফিক আল্টিমেটাম দিয়ে বসল আরিফার বিয়ে ওই ছেলের (মোহাম্মাদ শামসুল আলম মোল্লা) সঙ্গে হলে সে বাড়িতে আর ফিরবে না। শফিককে অবাক করে দিয়ে বাবা জানালেন বিয়ে আগামী এক মাসের মধ্যে ওই ছেলের সঙ্গেই হবে, তত দিন যেন শফিক বাড়ি ছেড়ে না যায় এবং তাঁর মাথা হেঁট না করে। বাবার এই রূপ তারা আগে কখনো দেখেনি। সবাই নির্বাক হয়ে গেল যেন! শুধু সরব দোর্দণ্ড প্রতাপশালী বিত্তবান, ক্ষমতাবান, মর্যাদাশীল চৌধুরী আসফদ্দৌলা। জয় হলো তাঁর দম্ভের।বাইশ দিনের মাথায় সাড়ম্বরে বিয়ের কাজ সম্পন্ন হলো। আশ পাশের কয়েক গ্রামের লোক এল, খেল। কিন্তু বড্ড যেন মনমরা, বাকস্ফূর্তিহীন। লোকজন অনেকে প্রকাশ্যেই বলাবলি করল চৌধুরী আসফদ্দৌলা কখনো ভুল করেন না, এই দম্ভের আগুন আজ নিভে গেল। উনি মস্ত ভুল করলেন। এলাকাবাসীর কথা খুব তাড়াতাড়ি ফলতে শুরু করল। চৌধুরী সাহেব ক্ষমতার কলকাঠি নাড়িয়ে তিন মাসের মধ্যে মোহাম্মাদ শামসুল আলমকে কলেজের প্রিন্সিপাল বানিয়ে ফেললেন। সবাই নাখোশ হলেও কারও কিছু বলার সাহস হলো না। চৌধুরী সাহেব কলেজের প্রতিষ্ঠাতা ও গভর্নিং বডির চেয়ারম্যান।শ্বশুরমশাই চাইলেন জামাতাকে ধনীর কাতারে নিয়ে আসতে। চাকরির পাশাপাশি নিজ ব্যবসায় অংশীদার করে নিয়ে ব্যবসা শেখাতে চাইলেন। কিন্তু ধূর্ত জামাই আর তার লোভী বাবা সেদিকে না গিয়ে নগদ অর্থ দাবি করে বসল। চৌধুরী সাহেব তার ভুল বুঝতে পারলেন। কিন্তু তখন আর কিছুই করার ছিল না। আরিফার প্রায় বন্দী জীবন। লেখাপড়ার স্বপ্ন আর দেখা যাবে না, বাপ বেটার সে বয়ান শোনা হয়ে গেছে। পর্দা প্রথা মানতে গিয়ে তার প্রাণ ওষ্ঠাগত। মা এ বাড়িতে কখনো আসেননি। বেশি কান্নাকাটি করলে চৌধুরী সাহেব আরিফাকে নিজ বাড়িতে নিয়ে যান। ক্রমেই জানা যায় শামসুল ও তার বাবা মুসলিম লীগ নয়, তলে তলে তারা জামায়াতে ইসলামীর স্থানীয় সংগঠক। দেশের সামাজিক, রাজনৈতিক চালচিত্র দ্রুত বদলাতে শুরু করে। ছয় দফা, এগারো দফা, স্বাধিকার, স্বায়ত্তশাসন বিষয়গুলি সামনে আসতে থাকে। শেখ মুজিবুর রহমান নামটি সবকিছুর ওপর জায়গা করে নেয়। দিন বদলের আভাস দেখতে পায় চৌধুরী সাহেবের হিসেবি চোখ। নিজেকে মুসলিম লীগের সক্রিয় রাজনীতি থেকে নিষ্ক্রিয় করে ফেলেন। মনে মনে জয় বাংলার দিকে নিজেকে ঝুঁকতে দেন। জামাতাকে বোঝাবার চেষ্টা করেন। কিন্তু ব্যর্থ হন। তত দিনে শামসুল আলমের চোখে পূর্ব পাকিস্তানের নিরীহ মানুষ গাদ্দারে পরিণত। এভাবেই একদিন ৭ মার্চ, ২৫ মার্চের কালরাত্রি, ২৬ মার্চের বঙ্গবন্ধুর স্বাধীনতার ঘোষণা। দেশের মানুষ মুক্তিযুদ্ধে ঝাঁপিয়ে পড়ল। আবার শামসুল আলম ও তার বাবাদের মতো কিছু লোভী, উচ্ছিষ্টভোগী দেশের মানুষদের সঙ্গে গাদ্দারি করে অখণ্ড ইসলামি প্রজাতন্ত্র পাকিস্তান বজায় রাখার নামে পাকিস্তানি জান্তবদের সেবা করার নামে তাদের ভোগের জন্য ঘর ঘর থেকে যুবতী মেয়েদের ধরে এনে ছুড়ে দেয়। মুক্তিযুদ্ধে যাওয়া যুবকদের বাড়ি চিনিয়ে তাদের বাড়ি থেকে সবাইকে ধরে এনে মেরে ফেলায় সহায়তা অথবা নিজেরাই মেরে ফেলা এবং ঘর বাড়িতে আগুন জ্বালিয়ে দেওয়া, বিনিময়ে তাদের পাক বাপ-বেরাদরদের উচ্ছিষ্ট ভোগে তৃপ্তির ঢেকুর তোলা এবং ইচ্ছেমতো লুটতরাজের স্বাধীনতা ভোগ করা এবং ঘর ছাড়া , দেশ ছাড়া হিন্দুদের বাড়ি সম্পত্তি দখল করে নিজের করে নিয়ে সম্পত্তির পাহাড় গড়ে তোলা। এই দালাল রাজাকারদের একজন পালের গোদা পিচ কমিটির চেয়ারম্যান মোহাম্মাদ শামসুল আলম।চৌধুরী সাহেব অনেক বুঝিয়েও কাজ না হওয়ায় ভাব-গতিক বুঝে মেয়েকে তার ছেলেমেয়ে দুটোসহ নিজ বাড়িতে নিয়ে এসেছিলেন। আর ও বাড়িতে যেতে দেননি। মুশকিল হলো সেপ্টেম্বরের শেষ দিকে অ্যামবুশ পেতে এবং সম্মুখ সমরে পাকিস্তান সেনাদের মেরে এলাকাটি নিজ অধিকারে রাখার সময় পিচ কমিটির চেয়ারম্যান, সদস্য, রাজাকার, দালাল নিধন অভিযানে আটক হয় শামসুল ও তার দালাল বাবা। তাদের মেরে ফেলা হবে খবর পেয়ে চৌধুরী সাহেব গিয়ে মুক্তিযোদ্ধাদেরকে বুঝিয়ে শুনিয়ে ক্ষমা চাইয়ে ছাড়িয়ে নিয়ে এসে ওই দিনই লোক দিয়ে তাকে ভারতে পাঠিয়ে দেন। জানতে পারেন শামসুলের বাবাকে মুক্তিযোদ্ধারা মেরে ফেলেছে। দেশ স্বাধীন হওয়ার পরেও বেগতিক দেখে শামসুল ফিরে আসেনি। হঠাৎ আবার সে আবির্ভূত হয় ১৫ আগস্ট, ১৯৭৫ ঘটে যাওয়ার পর। মীর জাফর খন্দকার মোস্তাকের আদলে ঢোলা পাজামা, লম্বা শেরোয়ানির ওপর মাথায় জিন্না টুপি চড়িয়ে হাজির প্রাক্তন পিচ কমিটির চেয়ারম্যান। মোস্তাক পতনের সঙ্গে সঙ্গেই ভোল পাল্টিয়ে সাফারি স্যুটে ব্রিফকেস হাতে নব্য ধনী মস্ত ঠিকাদার শামসুল আলম মোল্লা। সারা বিএনপি আমল জুড়ে এই স্বাধীনতা বিরোধীর রমরমা, শনৈঃ শনৈঃ উন্নতি। গাড়ি, বাড়ি, প্রতিমন্ত্রী। কিন্তু তবুও যেন শান্তি নেই। চিত্ত অস্থির। স্ত্রী-পুত্র কাছে নেই, এটা কোনো বিষয় নয়। বিষয় হচ্ছে মাঝে মাঝে একা থাকলে কারা যেন ছায়ার মতো সামনে দাঁড়ায়। কখনো কখনো মনে হয় অশরীরী কারা যেন গলা টিপে মারতে চাইছে। এ শুধু মনে করা নয়, সত্যি সত্যি দম বন্ধ হয়ে আসতে চায়। একদিন রাতের দিকে ল্যাট্রিন থেকে বেরোতেই কারা যেন ধাক্কা দিয়ে তাকে ফেলে দিয়ে সরে গেল। এক ঝলক সে যেন তাদেরকে দেখতে পেল। শরীর নেই। মাথা আর হাত, তাও আবার মাংসবিহীন। শুধু হাড়ের কাঠামো। তারপরেও সে ওই একঝলকে তাদেরকে চিনতে পারে। এ তো সব তারা যাদের ওপর সে একাত্তরে নির্যাতন করেছে। দুজনকে তো স্পষ্টত চিনল, একজন প্রতিবেশী জ্ঞাতির মেয়ে, যাকে মিলিটারিদের হাতে তুলে দিয়েছিল। আরেকজন শীলবাড়ির বুড়ো কর্তা, বাড়ির সবাইকে ইন্ডিয়া পাঠিয়ে দিয়ে সে একা বাড়ি পাহারা দিচ্ছিল। শামসুল লোক দিয়ে তাকে মেরে ফেলে বাড়ির দখল নিয়েছিল। বাড়ির লোকেরা তাকে অজ্ঞান অবস্থায় হাসপাতাল ভর্তি করায়। সুস্থ হওয়ার পর সে সকলের পরামর্শে আবার বিয়ে করে। দুই হাতের আঙুলে সাতটি অষ্ট ধাতুর মিশ্রণে তৈরি নানা পাথরের মূল্যবান সব পাথর, তাতে আরও দুটি যুক্ত হয়। তাবিজ আরও একটি বাড়ে। ভেতরে ভয় ভয় কাজ করে। কিন্তু বড় রকম কিছু অনেক দিন ঘটেনি। সব সময় মানুষজন সঙ্গে থাকে।বিপত্তি ঘটে ২০০৮ সালে আওয়ামী লীগ বিপুল ভোটে নির্বাচিত হয়ে দুই তৃতীয়াংশ সংখ্যাগরিষ্ঠতা নিয়ে সরকার গঠন করলে। সে ভীষণ উত্তেজিত। ভীতও বটে। জামাত ও শিবিরের লোক নিয়ে ভোটদানে প্রবল বাধা সৃষ্টি করা সত্ত্বেও তাদের এলাকায় নৌকা জিতেছে। বিএনপির প্রার্থী ছিল সে নিজে। প্রচুর অর্থ খরচ করেছিল। লাভ হয়নি। এখন সে মতলব আঁটছে হিন্দু বাড়ি পুড়িয়ে, মেয়েদের গণধর্ষণ করিয়ে আওয়ামীর ওপর দোষ চাপিয়ে দেবে। এই গোপন মিটিং শেষ করার কিছু পরে এলাকার মানুষ দেখল শামসুল আলম তাড়া খাওয়া মানুষের মতো দৌড়াচ্ছে। রাস্তা ছেড়ে সে নয়ানজলির পাড় দিয়ে ঊর্ধ্বশ্বাসে দৌড়াচ্ছে। তার লোকজন খবর পেয়ে তার পিছু দৌড়ে তার কাছে পৌঁছে তাকে অজ্ঞান পড়ে থাকা অবস্থায় পায়। হাসপাতালে ডাক্তাররা বলেন তাকে শ্বাসরোধ করে মারার চেষ্টা হয়েছিল। কয়েকজন মিলে গলা টিপে ধরেছিল। অনেকগুলো হাতের ছাপ পাওয়া গেছে। তবে সেগুলো কোনো স্বাভাবিক জীবিত মানুষের হাতের ছাপ নয়। মাংসবিহীন আঙুল, যাতে ধারালো বড় বড় নখ আছে। গলায় নীলচে দাগ ও রক্তসমেত ক্ষত ছিল। হাসপাতাল থেকে ফেরার পর শামসুলের সুস্থ হয়ে উঠতে সময় লেগেছিল। বেশ কিছুদিন উপদ্রবহীন কাটে। বছর দুই পর আবার একদিন ফজর ওয়াক্তে মসজিদের পাশের পুকুর পাড়ে অজ্ঞান অবস্থায় মুসল্লিরা দেখতে পেয়ে তুলে বাড়ি নিয়ে গেলে, বাড়ির লোক হাসপাতালে নেয়। আবার একই ঘটনা।গলায় মাংসবিহীন ধারালো নখের আঁচড় সৃষ্ট গভীর ক্ষত। তাতে নীলচে রক্তের দাগ। পাঞ্জাবির বুক পিঠ দুদিকেই টানা টানাহ্যাঁচড়ায় ছিঁড়ে যাওয়ার চিহ্ন। এবার হাসপাতাল থেকে ছাড়া পেতে সময় লাগে। ডাক্তার ও স্থানীয় মাদ্রাসার প্রিন্সিপাল হুজুর তাকে গ্রাম ছেড়ে শহরে থাকতে পরামর্শ দেন। কিন্তু সে কিছুতেই গ্রাম ছাড়ে না। তার ভয় সে বাড়ি ছেড়ে চলে গেলেই ছাত্রলীগের ছেলেদের সহায়তায় সে একাত্তরে যাদের বাড়িঘর, বিষয় সম্পদ কেড়ে নিয়েছে, অত্যাচার করেছে, তারা দখল করে নেবে। অর্থ গৃধ্নু এই লোভী ইতর প্রজাতির মানুষ অর্থ সম্পদ আগলে ঘিরে বসে থাকে। দীর্ঘদিন একপ্রকার ভালোই কাটে। বড় রকমের দুর্ঘটনা ছাড়া।শেষ ঘটনাটি ঘটে মাসখানেক আগে। অনেক দিন আক্রমণ না হওয়ায় মন থেকে ভয়টা সরে গিয়েছিল অনেকটা। মসজিদে আছরের নামাজ আদায়ের পর একাকীই হাঁটতে শুরু করে সরকারি প্রাইমারি স্কুলের দিকে চলে গিয়েছিল সে। স্কুলের বারান্দায় পা দেওয়ার পর পরই তার শিরদাঁডা বেয়ে ভয়ের স্রোত বয়ে যায়। সে বুঝতে পারে সে নিজের ইচ্ছায় আসেনি। কারা তাকে ফুসলিয়ে নিয়ে এসেছে। কিন্তু চারিদিক চেয়ে সে কাউকেই দেখতে পায় না। ঘাড়ের ওপর অনেকগুলো মানুষের একত্র দীর্ঘশ্বাস ফেলার শব্দ ও গরম বাতাস টের পায়। পিপাসায় গলা শুকিয়ে কাঠ হয়ে যায় যেন। চিৎকার করতে চায়, গলা দিয়ে স্বর নামে না। মাথাটা ঘুরে ওঠে। সে বুঝতে পারে তার বসা উচিত। সামনের ক্লাসরুমের দরজা হাঁ করা খোলা দেখতে পায়। সে ভেতরে ঢুকতেই, কারা যেন তাকে সালাম দেয়। সে অবাক হয়ে সামনে তাকায়। শীত বিকেল হলেও বাইরে তখনো ঝকঝকে আলো। কিন্তু ভেতরে ঘুটঘুটে অন্ধকার।অবাক ব্যাপার যে চোখ ঠাওর করতেই সে সামনে পরিষ্কার দেখতে পায়। কয়েকটি সার কঙ্কাল সামনে বসা। যাদের অনেককে শরীর মুখে মাংস না থাকলেও সে অনায়াসে চিনতে পারে। এরা একদা তার প্রতিবেশী, গ্রামের মানুষ, এলাকার লোক ছিল, যারা তার লোভের বলি হয়েছিল। ভীষণ ভয় পেয়ে সে পালিয়ে যেতে যায়। পারে না। দেখে দরজার পাল্লা বন্ধ। তার পা দুটিও যেন শিকল দিয়ে বাঁধা।চারিদিক থেকে ভেসে আসে অশরীরী প্রেতাত্মার ভয়ংকর হাসি। জ্ঞান হারানোর আগে সে অনেককে তার দিকে একসঙ্গে আসতে দেখে। গলায় সাঁড়াশি মতো চাপ অনুভব করে।চারদিকে খোঁজ খবরে বেরিয়েছে শামসুলের লোকজন। তার দলের লোকজন। থানার পুলিশ। মানুষটি যেন একেবারে নিখোঁজ হয়ে গেছে। পরদিন স্কুল বন্ধ ছিল। দুদিন আগে ভোট হয়ে গিয়েছে। এলাকার কিশোর ছেলের দল স্কুলের মাঠে খেলতে গিয়ে দেখে একটা ক্লাসরুম হাঁ করা খোলা। তারাই দেখতে পায় রাজাকার শামসুল আলমের চক্ষু বিস্ফারিত, জিহ্বা খানিকটা বেরিয়ে থাকা লাশ। তারা ভয় পেয়ে চিৎকার দিয়ে বয়স্কদের ডেকে আনে। সকলে দেখে লাশের গলায় অনেকগুলি মাংসবিহীন আঙুলের চেপে বসা নীল দাগ ও ক্ষতচিহ্ন। সারা শরীরের জামা খুবলে খুবলে তুলে ফেলার মতো ছেঁডা এবং শরীর জুড়েই গলার মতোই একইরকম ক্ষতচিহ্ন।সেদিন তারিখ ছিল জানুয়ারি ০১, ২০১৯। মৃত্যুর ঘটনাটি ঘটেছে ৩১ ডিসেম্বর, ২০১৮। ৩০ ডিসেম্বর,২০১৮’র নির্বাচনের পরদিন।\n"
  },
  {
    "headline": "\nকবিতা\nআমাকে খুঁজতে\n",
    "topics": [
      "প্রচ্ছদ",
      "উত্তর আমেরিকা"
    ],
    "content": "\nবাইরে লোক পাঠিয়েছিআমাকে খুঁজতে বললাম, যত টাকা লাগে খুঁজে আনো তাকে সকাল গেল, সন্ধ্যা হলো, আঁধার কেটে আলো এল আমাকে কেউ নিয়ে এল না বললাম, লাশকাটা ঘরে খোঁজ নিয়েছ?হাসপাতাল, পুলিশ ফাঁড়ি, জেলখানা কিংবা চৌরাস্তার মোড়ের ওই ড্রেনের ধারে প্রায়ই তো দেখি চাদরে ঢাকা কেউ একজন শুয়ে থাকেমাঝে মাঝে কুকুর এসে তাকে শুঁকে যায় কিংবা কবরস্থানে, ওখানেও তো অনেকে শুয়ে আছে, থাকেকেউ কেউ বেঁচে থেকেও যে ঘুমিয়ে পড়েকিংবা শ্মশানের ধূলিতেমানুষের গন্ধ তো কক্ষণও ফুরায় না\nআমাকে খুঁজতে অসংখ্য লোক বের হয়েছেরেল-বাস স্টেশন, পতিতালয়, রেস্তোরাঁ, বাড়ির ছাদেমিটিং, মিছিল, সিনেমা হলেকী আশ্চর্য, আমি কোথাও নেই, কোত্থাও।\nশেষমেশ নিজেই বের হলাম নিজেকে খুঁজতেসন্ধ্যা হয় হয়, রাস্তার ল্যাম্প পোস্টের বাতি তখনও জ্বলে ওঠেনিহঠাৎ বুড়ো হয়ে যাওয়া ফেরিওয়ালার কাছে জানতে চাইলাম কাউকে কি দেখেছে সেনা, না, না সবাই তো আগের লোক, নতুন কিছু নেইতবে শুনেছে এলাকায় নাকি নতুন পাগল এসেছেবড় রাস্তার ড্রেনের ধারে তার আস্তানাআমি দ্রুত সেদিকে এগিয়ে যাইসন্ধ্যার অন্ধকারে পাগল উল্টোমুখে বসানোংরা কুপির আলোতে ধোঁয়াশা চারিদিকঅসময়ে পেছনে তার ছায়া পড়ে লম্বাটেআমি খুব সতর্ক হয়ে তাকে জানতে চাইআলতো করে কাঁধ স্পর্শ করিপাগল দ্রুত মুখ ঘোরায়, আমি চিৎকার দিয়ে সরে যাই না, না, না এ কী! এ তো আমি, এ তো আমার মুখআমি কী করে এখানে এলাম, কী করে পাগল হলাম!\n"
  },
  {
    "headline": "\nমাতৃভাষার রক্তক্ষরণ\n",
    "topics": [
      "প্রচ্ছদ",
      "উত্তর আমেরিকা",
      "বিবিধ"
    ],
    "content": "\n‘মাতৃভাষা বাংলা চাই’—এই দাবিতে একদিন বাংলাদেশ গর্জে উঠেছিল। পৃথিবীর ইতিহাসে প্রথমবারের মতো কেউ মাতৃভাষার জন্য বুকের রক্ত দিয়েছিল। ভাষার এই আন্দোলন শুধু ভাষাতেই সীমিত থাকেনি, অতঃপর হয়ে উঠেছে সামাজিক ও সাংস্কৃতিক অধিকার আদায়ের আন্দোলন এবং সর্বশেষ স্বাধীনতার আন্দোলন। একুশে ফেব্রুয়ারি তাই আমাদের সামাজিক ও সাংস্কৃতিক ঐতিহ্যের প্রতীক।যে ভাষার জন্য রক্ত দিল সালাম, বরকত ও আরও অসংখ্য বীর, একুশে ফেব্রুয়ারি ‘আন্তর্জাতিক মাতৃভাষা দিবস’ ঘোষণার মাধ্যমে যে ভাষা আন্দোলনকে সারা বিশ্ব স্বীকৃতি দিয়েছে, সে ভাষা আজ আমাদের কাছে শুধু একটি প্রভাত ফেরি ও কিছু আনুষ্ঠানিকতায় সীমিত হয়ে আছে। যে বাংলা থাকার কথা আমাদের বিশ্বাসে, চেতনায় ও কর্মে, সে বাংলা এখন ইংরেজি, হিন্দি, আরবি প্রভৃতি ভাষার ধাক্কায় অস্তিত্বের সংকটে ভুগছে। বাংলাকে নিয়ে গর্বের পরিবর্তে আমরা হীনম্মন্যতায় ভুগি।প্রথমেই আসি ইংরেজি প্রসঙ্গে। ইংরেজি এখন একমাত্র আন্তর্জাতিক ভাষা, এ কথা সবাই বললেও কোনো আন্তর্জাতিক সংস্থা কিন্তু ইংরেজিকে এরূপ স্বীকৃতি কখনো দেয়নি। জাতিসংঘ ইংরেজির পাশাপাশি আরও কিছু ভাষাকে আনুষ্ঠানিক আন্তর্জাতিক ভাষা হিসেবে গ্রহণ করেছে। আর ইংরেজি সারা বিশ্বে বহুল প্রচলিত ভাষা নয়। লোকসংখ্যার হিসেবে ইংরেজি ভাষাভাষীদের স্থান দ্বিতীয় বা তৃতীয়। তবে এ কথা সত্য, ইংরেজির দাপট অন্য সব ভাষার চেয়ে অনেক বেশি। ইংরেজি ভাষার এই দাপট কি তার ভাষাগত বৈশিষ্ট্যের কারণে? ইংরেজির চেয়েও উন্নত ভাষা পৃথিবীতে রয়েছে। তাহলে ইংরেজির কেন এত দাপট? এর উত্তর, ভাষা নয় বরং ভাষাভাষীদের কারণেই ইংরেজির এই দাপট। ইংরেজি ভাষাভাষী প্রধান দুটি জাতি, ব্রিটিশ ও আমেরিকান, সারা পৃথিবীতে নিজেদের কর্তৃত্ব বজায় রেখেছিল এবং এখনো রেখে চলেছে। এক সময় ব্রিটিশরা রাজ্য দখল করত। এসব অঞ্চলে নিজেদের আধিপত্য প্রতিষ্ঠা করতে সবাইকে ইংরেজি শিখতে বাধ্য করত। এভাবে ব্রিটিশ উপনিবেশ স্থাপনের মাধ্যমে ব্রিটিশরা ইংরেজিকে প্রতিষ্ঠিত করেছে। আর বর্তমান বিশ্বে অর্থনৈতিক ও কূটনৈতিক চাল দিয়ে আমেরিকা সারা বিশ্বকে নিয়ন্ত্রণ করছে। অতএব প্রভুর সঙ্গে যোগাযোগ, প্রভুর সন্তুষ্টি অর্জন ও সুবিধা আদায়ের জন্য সারা বিশ্ব এখন ইংরেজিকেই মেনে নিয়েছে। ভবিষ্যতে চীন যদি বিশ্বকে দখল করে নেয়, তবে চীনা ভাষা হবে আন্তর্জাতিক ভাষা। খোদ আমেরিকানরাও বাণিজ্যের প্রয়োজনে অন্য ভাষার চর্চা করে থাকে। সুতরাং, দুপক্ষের মধ্যে যোগাযোগের মাধ্যম কোনো ভাষা হবে তা ভাষার গুণগত মানের ওপর নয় বরং দুপক্ষের মধ্যে কে শক্তিশালী তার ওপর।এই লেখা ইংরেজিকে তাড়িয়ে বাংলাকে প্রতিষ্ঠিত করা নয়, বরং ইংরেজির পাশে বাংলাকে মর্যাদায় অধিষ্ঠিত করা। অন্য ভাষার তুলনায় বাংলা ভাষার অনেক উৎকর্ষ রয়েছে। যেমন, বর্ণমালা। মানুষের মুখে যে কয়েক প্রকার ধ্বনি উচ্চারিত হয়, তা বর্ণ বা অক্ষর দিয়ে প্রকাশ করা হয় ভাষায়। ইংরেজি ভাষায় বর্ণমালার সংখ্যা ২৬। অথচ বাংলা রয়েছে ৪৬টি বা তারও বেশি বর্ণ। উদাহরণস্বরূপ, ‘ত’ ও ‘ট’-এর পৃথক উচ্চারণ অনেক ভাষায় নেই। ‘র’, ‘স’, ‘ণ’ ইত্যাদি বর্ণের যে প্রকারভেদ রয়েছে বাংলায় তা খুবই উন্নত বৈশিষ্ট্য। যেমন, ইংরেজিতে বর্ণের প্রকারভেদ অপ্রতুল হওয়ায় উচ্চারণের প্রকারভেদ করা হয় একটি শব্দে একটি বর্ণের অবস্থানের ওপর নির্ভর করে।ভাষা বিচারের আর একটি মাপকাঠি হলো এর সাহিত্য। বাংলা সাহিত্যের রয়েছে হাজার বছরের ঐতিহ্য। বাংলার মতো সাহিত্যের সব শাখায় এত উন্নত মানের রচনা খুব কম ভাষাতেই রয়েছে। নোবেলজয়ী রবীন্দ্রনাথ ঠাকুর ছাড়াও আমাদের রয়েছে অগণিত বিশ্বমানের কবি-সাহিত্যিক। পৃথিবীর প্রায় সব দেশেই শিক্ষা, গবেষণা ও জাতিগত উন্নয়নে নিজ ভাষা ও সংস্কৃতির ওপর গুরুত্বারোপ করা হয়। সেখানে আমরা গুরুত্ব দিই ইংরেজির ওপর। শিশুদের আমরা পাঠাই ইংরেজি মাধ্যমে পড়তে। বাংলার পরিবর্তে ইংরেজি ছড়া ও বর্ণমালা শেখানো হয় একেবারে শিশুকাল থেকে। ফলে আমাদের শিক্ষাব্যবস্থা দুভাবে সংকটাপন্ন হচ্ছে। প্রথমত, মাতৃভাষা অবহেলিত হওয়ায় কোনো শিক্ষা পরিপূর্ণ হচ্ছে না। কারণ মাতৃভাষা ভিন্ন অন্য ভাষায় জ্ঞান কখনোই আত্মস্থ হয় না। দ্বিতীয়ত, গণিত, বিজ্ঞান, ইতিহাস ইত্যাদি বিষয় বাদ দিয়ে শুধু একটি বিদেশি ভাষার ওপর গুরুত্বারোপ করায় শিক্ষার্থীদের চিন্তা ও চেতনার বিকাশ ঘটছে না। অতএব মাতৃভাষায় প্রকৃত জ্ঞানচর্চা শুরু করা উচিত। এরপর ধীরে ধীরে দ্বিতীয়, তৃতীয় ভাষা শেখা যায়। বিশ্বের অনেক দেশে জ্ঞানচর্চা এমনকি প্রযুক্তির শিক্ষায় নিজ ভাষা ব্যবহার করে থাকে। বিজ্ঞান ও প্রযুক্তির কোনো ভাষা নেই। বিজ্ঞান ও প্রযুক্তির গবেষণা ও উন্নয়নে কিন্তু ইংরেজির তুলনায় অন্য ভাষাভাষীরা এগিয়ে। আমরা ইদানীং কম্পিউটারে বাংলা ব্যবহার শুরু করেছি, ই-মেইল, ফেসবুক, ইত্যাদি মাধ্যমে বাংলায় লিখি। সেখানেও একটি বিষয় লক্ষণীয়, ইংরেজিতে লেখার সময় আমরা বানান ও ব্যাকরণ নিয়ে সতর্ক থাকি। কিন্তু বাংলায় অহরহ ভুল বানানে ও শব্দচয়নে লিখে যাচ্ছি কোনো ভ্রুক্ষেপ না করে। ইংরেজিতে ভুল করা লজ্জার বিষয়, আর বাংলায় ভুল করা যেন গর্বের।এবার আসি অন্যান্য ভাষার আগ্রাসন প্রসঙ্গে, যেমন উর্দু। এই আগ্রাসন শুরু হয় এ দেশে ইংরেজদের দৌরাত্ম্য শেষ হওয়ার পর অর্থাৎ ১৯৪৭ সালে দেশ ভাগের পর। আমাদের দেশে প্রথম আঘাত হানল তৎকালীন পশ্চিম পাকিস্তানের শাসক অন্যায়ভাবে উর্দুকে চাপিয়ে দেওয়ার অপচেষ্টার মাধ্যমে। প্রাণের বিনিময়ে এই ষড়যন্ত্রকে ঠেকানো গেলেও পশ্চিম পাকিস্তানের গভীর ষড়যন্ত্র থামানো যায়নি। প্রত্যক্ষ ও পরোক্ষভাবে তারা প্রচারণায় মেতে উঠল, বাংলা হিন্দুদের ভাষা আর উর্দু মুসলমানদের ভাষা। এই ধারায় প্রথমে হিন্দু কবি অভিযোগে রবীন্দ্রনাথকে নিষিদ্ধ ঘোষণা করা হলো। নজরুলকেও ইসলামিকরণ করা হয়, তাঁর সাম্যবাদী সাহিত্যকর্মকে বর্জন করা হয়, বাকি সাহিত্যের অনেক শব্দ পরিবর্তন করে উর্দু বা ফারসি শব্দ জুড়ে দেওয়া হয়। সর্বোপরি সাম্যের কবিকে ইসলামি কবি বলে প্রতিষ্ঠার চেষ্টা করা হয়। এভাবে আমরা অনেক উর্দু শব্দকে মেনে নিয়েছি। যেমন, আজ আমরা ‘জল’-এর পরিবর্তে ‘পানি’, ‘দাদা’-র পরিবর্তে ‘ভাইয়া’—এরকম বহু উর্দু শব্দ গ্রহণ করে এক ইসলামি বাংলা ভাষা তৈরি করে নিয়েছি। কিন্তু আমরা ভুলে যাই, উর্দু আর হিন্দি ভাষা প্রায় কাছাকাছি। হিন্দিতেও হিন্দুরা ‘পানি’, ‘ভাইয়া’ জাতীয় শব্দ ব্যবহার করে থাকে। তাহলে তারা কি মুসলমান হয়ে গেল? এই লেখাকে কেউ ইসলামবিরোধী ভাববেন না। মূল বক্তব্য হচ্ছে, ধর্ম ও ভাষা দুটি ভিন্ন বিষয়। ভাষা হচ্ছে মানুষের চিন্তাধারা প্রকাশের একটি উপায়। অন্যদিকে ধর্ম হচ্ছে একটি আদর্শ, জীবনযাপনের একটি মূলনীতি, একটি বিশ্বাস। এই আদর্শ, নীতি ও বিশ্বাসকে যেকোনো ভাষাতেই প্রকাশ করা যেতে পারে। ‘জল’ বলি আর ‘পানি’ বলি, আমার বিশ্বাস ও আদর্শ কিন্তু সৃষ্টিকর্তা ঠিকই বুঝে নিচ্ছেন। একইভাবে বলা যায়, আরবি ভাষা প্রসঙ্গে। আরবি ভাষায় পবিত্র কোরআন অবতীর্ণ হয়েছে বলে আরবি ইসলামি ভাষা হয়ে যায়নি। আরবিতে কিন্তু অনেক অমুসলমানরাও কথা বলে। আরবি নাম রাখলেই আমি মুসলমান হব আর বাংলা নাম রাখলে হিন্দু হয়ে যাব—এ ধারণা সঠিক নয়। ধর্ম ভাষার ওপর যেমন নির্ভর করে না, তেমনি একটি ভাষাও ধর্ম দ্বারা পরিচিত হয় না। তাই ধর্মের নামে আমাদের বাংলা ভাষাকে বিকৃত করার প্রচেষ্টা খুবই অনুচিত। বাংলা ভাষা ও সংস্কৃতির ওপর আঘাত হানছে আকাশ সংস্কৃতি ও অধুনা ইন্টারনেট প্রযুক্তি। স্যাটেলাইট চ্যানেলের মাধ্যমে হিন্দি ভাষা আমাদের সংস্কৃতিকে মারাত্মকভাবে প্রভাবিত করছে। হিন্দি ভাষা, গান ও নাচ আমাদের নিত্যসঙ্গী হয়ে যাচ্ছে। আমাদের সংগীত, নাটক, চলচ্চিত্র চোখ বুজে হিন্দিকে অনুকরণ করে যাচ্ছে। সামাজিক যেকোনো অনুষ্ঠানে হিন্দি গান ও নাচের দৌরাত্ম্য খুবই বেদনাদায়ক। এমনকি প্রবাসেও নতুন প্রজন্ম বাংলা না জানলেও হিন্দি গান ও নাচ ঠিকই শিখছে।এভাবেই বিভিন্ন অজুহাতে বা উপায়ে বাংলা ভাষা ও সংস্কৃতিকে নিগৃহীত ও বিকৃত করার অপচেষ্টা চলছে। ভবিষ্যতে হয়তো নতুন কোনো ধারার আবির্ভাব ঘটবে। আমাদের উন্নসিকতায় অন্য ভাষা ও সংস্কৃতি চেপে বসবে আমাদের ওপর। হারিয়ে যাবে রবীন্দ্রনাথ, নজরুল, হাসন রাজা, লালন। তখন বিশ্বে জাতি হিসেবে পরিচয় দেওয়ার মতো কিছু বাকি থাকবে না। তবে আবার এমন দিনও আসতে পারে, জাতীয়তার সংকটে ভুগতে ভুগতে আগামী প্রজন্মের কেউ হয়তো জেগে উঠবে, গগন উঁচিয়ে দাবি জানাবে, ‘মাতৃভাষা বাংলা চাই’।\nঅধ্যাপকস্টেট ইউনিভার্সিটি অফ নিউইয়র্ক, ফার্মিংডেল\n"
  },
  {
    "headline": "\nফ্লাইট বিলম্বিত হলে করণীয় ও অধিকার\n",
    "topics": [
      "প্রচ্ছদ",
      "উত্তর আমেরিকা",
      "বিবিধ"
    ],
    "content": "\nগত সপ্তাহান্তে ইউনাইটেড এয়ারের ফ্লাইটে প্রায় ২৫০ জন যাত্রী ন্যুয়ার্ক বিমানবন্দর থেকে হংকংয়ের উদ্দেশে যাত্রা করেন। নিউজার্সির ভ্রমণকারীদের জন্য এটা ছিল দুঃস্বপ্নের দিন। জরুরি অবস্থার জন্য বিমানটি কোনো পরিকল্পনা ছাড়াই কানাডিয়ান বিমানবন্দরে থামার পর, বিমান পার্কিং এরিয়াতে যাত্রীরা প্রায় ১৪ ঘণ্টার জন্য আটকা পড়েন। সঞ্জয় ড্যাটারসন নামে ফ্লাইটের একজন পেশাদার কুস্তিগির এবং যাত্রী এ সময় চরম বিলম্বের কারণে ভীত হয়ে পড়েন। তিনি টুইটারে টুইট করে বলেন, “দয়াকরে আমাদের সাহায্য করুন।” টুইট বার্তায় তিনি আরও জানান, এটা একটা জরুরি অবস্থা এবং তাঁরা খাদ্য সংকটে আছেন।\nএ সময় যাত্রীদের অন্য বিমানে স্থানান্তর করা হয় এবং অবশেষে তাঁরা ন্যুয়ার্ক বিমানবন্দরে আবার ফিরেও আসেন। তার পরপরই ইউনাইটেডের ব্যবস্থাপনায় যাত্রীদের ক্ষতিপূরণসহ, খাবার ও হোটেলের ব্যবস্থা করা হয়। এমন পরিস্থিতিতে যদি আপনি কখনো পড়েন, তবে আপনার কি করণীয়? অথবা আপনি কখন সম্পূর্ণ অর্থ ফেরত পাওয়া বা ক্ষতিপূরণ পাওয়ার অধিকারী? মার্কিন যুক্তরাষ্ট্রের পরিবহন বিভাগের ওয়েবসাইট অনুসারে, বেশির ভাগ মার্কিন বিমান সংস্থা আপনাকে তিন ঘণ্টা বা তার বেশি সময় ধরে টারম্যাকে (যেখানে সাধারণত প্রস্থানের আগে ও আগমনের পর বিমান পার্ক করা হয়) বসিয়ে রাখতে পারবে না। যতক্ষণ না পাইলট সিদ্ধান্ত নেয় যে এটি একটি নিরাপত্তাজনিত সমস্যা। যদি দীর্ঘ সময় টারম্যাকে বসে থাকেন তবে ক্ষতিপূরণ পাওয়ার সম্ভাবনা রয়েছে। যদি আপনি কোনো টারম্যাকে আটকা পড়ে যান তবে বিলম্ব শুরু হওয়ার দুই ঘণ্টার বেশি সময় পার হলে আপনি সাধারণভাবেই কিছু প্রয়োজনীয় খাবার ও পানি পাওয়ার যোগ্য বলে বিবেচিত হবেন। সাধারণ ফ্লাইটগুলোর বিলম্বের ক্ষেত্রে, ভিন্ন ভিন্ন এয়ারলাইনসে নিয়মের ব্যতিক্রম রয়েছে। আপনি যদি আপনার নির্দিষ্ট এয়ারলাইনসের নিয়মগুলো সম্পর্কে জানতে আগ্রহী হন, তবে আপনি তাদের ওয়েবসাইটের তালিকায় ‘কন্ট্রাক্ট ‌অফ ক্যারিজে’ অনুসন্ধান করতে পারেন। এই শাখায় আপনার অধিকারগুলোর বর্ণনা থাকবে। যদি তারা আপনাকে ক্ষতিপূরণ দেওয়ার জন্য কিছু করতে পারে, তাহলে অবশ্যই তারা সেটি করার জন্য যথাসাধ্য চেষ্টা করবে। সৌভাগ্যবশত সেখানে কিছু সুবিধা রয়েছে, যা আপনি পাওয়ার যোগ্য। আবহাওয়ার কারণে পরিস্থিতি নিয়ন্ত্রণের বাইরে হলে সেটা ভিন্ন অবস্থা বলে বিবেচনা করা হবে।আমেরিকার বিভিন্ন এয়ারলাইনসে বিলম্বিত ফ্লাইটের ক্ষেত্রে আপনার কিছু অধিকার: আলাস্কা: তিন ঘণ্টা বা তারও বেশি বিলম্বের জন্য আপনি ভবিষ্যতে আলাস্কার বিমানের ফ্লাইটে ছাড় পেতে পারেন।সাউথ ওয়েস্ট: এই ফ্লাইটের বিলম্বের ক্ষেত্রে সাউথ ওয়েস্ট আপনাকে টিকিটের অব্যবহৃত অংশ পরিমাণ অর্থ ফেরত দেবে অথবা ভবিষ্যতের কোনো ফ্লাইটের জন্য ক্রেডিট সরবরাহ করবে।ইউনাইটেড: এই এয়ারলাইনস দুই ঘণ্টা বা তারও বেশি বিলম্বের জন্য আপনার ফ্লাইটের সম্পূর্ণ অর্থ ফেরত দেবে। গুরুতর আবহাওয়া বা অন্য জটিল কোনো সমস্যার দরুন ফ্লাইট বিলম্ব হলে আপনি ফ্লাইট পরিবর্তন করার জন্য অনুরোধ করতে পারবেন। জেট ব্লুঃ জেট ব্লু’র ক্ষতিপূরণ পদ্ধতি ব্যাপক। প্রস্থানের সময় তিন থেকে চার ঘণ্টা স্থায়ী বিলম্বের জন্য এই এয়ারলাইনস আপনাকে দেবে ৭৫ মার্কিন ডলার। চার থেকে পাঁচ ঘণ্টার বিলম্বের জন্য ১০০ মার্কিন ডলার। পাঁচ থেকে ছয় ঘণ্টার বিলম্বের জন্য ১৫০ মার্কিন ডলার এবং ছয় ঘণ্টা বা তারও বেশি বিলম্বের জন্য আপনি পাবেন ২৫০ মার্কিন ডলার। ‘অনবোর্ড ডিপার্চার ডিলে’ ‌অর্থাৎ বিমান ছাড়ার আগে টারম্যাকে তিন থেকে পাঁচ ঘণ্টার প্রস্থান বিলম্বের জন্য আপনি পাবেন ১০০ মার্কিন ডলার। পাঁচ থেকে ছয় ঘণ্টা বিলম্বের জন্য ১৭৫ মার্কিন ডলার। ছয় ঘণ্টা বা তারও বেশি সময় বিলম্বের জন্য পাবেন ২৫০ মার্কিন ডলার। ‘অনবোর্ড অ্যারাইভাল ডিলে’ অর্থাৎ আগমন বিলম্বের জন্য অথবা আপনি যখন আপনার গন্তব্যে পৌঁছানোর পর টারম্যাকে বিমানে বসে থাকবেন, সে ক্ষেত্রেও আপনার কিছু সুবিধা পাওয়ার অধিকার রয়েছে। যেমন, আপনি এক এবং দুই ঘণ্টার স্থায়ী অপেক্ষার জন্য পাবেন ৫০ মার্কিন ডলার। দুই থেকে তিন ঘণ্টার স্থায়ী অপেক্ষার জন্য পাবেন ১৫০ মার্কিন ডলার ও তিন ঘণ্টা বা তার বেশি অপেক্ষার জন্য পাবেন ২০০ মার্কিন ডলার। আপনি যদি ইউরোপীয় ইউনিয়নের মাধ্যমে যাত্রা করেন, তবু আপনার ভাগ্য সুপ্রসন্ন। ইউরোপিয়ান ইউনিয়ন বিলম্ব-সংক্রান্ত বিষয়গুলোতে যাত্রীদের জন্য রেখেছে একটি বিস্তৃত অধিকারনামা। বিমানে বিলম্ব-সংক্রান্ত জটিলতার বিনিময়ে আপনি কত টাকা পাচ্ছেন জানতে চান কি? যদি আগ্রহী হোন তবে বিস্তারিত জানতে ‘AiirHelp’ ব্যবহার করুন এবং লগ ইন করুন “Air passenger rights’ এ ।\n"
  },
  {
    "headline": "\nশিশুর প্রতি মানবিক হোন\n",
    "topics": [
      "প্রচ্ছদ",
      "উত্তর আমেরিকা",
      "বিবিধ"
    ],
    "content": "\nদাঁতের ডাক্তার দেখাতে গিয়েছিলাম আমি আর আমার মেয়ে। প্রবাসে স্বদেশি চিকিৎসক। আমার কাছে দাঁত রেখে মেয়ের খবর জানতে চাইলেন, ‘আপনার মেয়ে কোথায় পড়ে?’ বললাম। বলেন, তাই নাকি? কেন? তারপর চিকিৎসক লেখাপড়ার ওপর আমাকে একটা বিশাল লেকচার শুনিয়ে দিলেন। পুরো লেকচার জুড়ে ছিল চিকিৎসকের সব সন্তানেরা বিশেষায়িত হাইস্কুল থেকে পাস করা, আইভী লীগে আছে। আমার মেয়ে কীভাবে স্পেশাল স্কুল রেখে সাধারণ স্কুলে পড়ে। টেনশনে ওনার দাঁত দেখা বন্ধ হওয়ার জোগাড়। আমি বললাম, আমার মেয়েতো অতটা স্পেশাল না। ও অন্য দশজন আমেরিকান শিক্ষার্থীদের মতোই।এবার বললেন, বাঙালি বাচ্চা স্পেশাল হবে না মানে?শুরু হলো প্যারেন্টিংয়ের গোষ্ঠী উদ্ধার। আমার পর্ব শেষ করে উনি মেয়েকে সরাসরি শুরু করলেন। সরাসরি তাঁর সন্তানদের সঙ্গে তুলনা করে ব্যঙ্গ-বিদ্রূপ শুরু করলেন আমার মেয়েকে। ওনার কাণ্ড দেখছিলাম আর অবাক হচ্ছিলাম। ভাবছিলাম, বাইরের এক পরিবার তাঁর সঙ্গে এক ঘণ্টা ব্যয় করা কষ্ট হচ্ছে। তাঁর পরিবারের কে শান্তিতে আছে তাঁর সঙ্গে! ভাগ্যিস আমার মেয়েটা এগুলো এড়িয়ে যেতে শিখেছে! চারদিকে এখন নানা খবর। ৪৯ দিনে পূর্ণ কোরআন শরিফ মুখস্থ করেছে বাংলাদেশের আট বছরের ছেলে। আমেরিকার নয় বছরের বাঙালি ছেলে এখন কলেজে পড়ছে। দুটি খবরেরই পাঠক বিশাল।আমাদের বাংলাদেশিরা সন্তান লালন করি প্রধানত দুইটি নৈর্ব্যক্তিক কারণে—এক. সন্তান ছাড়া মানুষ নিঃসন্তান বলবে। দুই. জীবনের যত স্বপ্ন নিজে পূরণ করতে পারিনি, সন্তানের মাধ্যমে তা পূরণ করতে। সন্তান যেন বাবা মায়ের জন্য উঁচু গাছের ফল পেড়ে খাওয়ার সিঁড়ি। হাতের আয়ত্তে যা ছিল না, তা সন্তানকে সিঁড়ি বানিয়ে পেড়ে নেওয়া। সব সময় এটা যে ক্ষতিকর তা নয়, কিন্তু কখনো কখনো তা হয়ে যায় শিশুদের জন্য অত্যাচার। শৈশবের বারটা বাজানোর হাতিয়ার। বেবি আইনস্টাইন নামে একটি ডিভিডি ছিল যার বিজ্ঞাপন, সেই ভিডিও দেখে বড় হলে শিশুরা তিন মাসে শব্দ বলবে। একটি তিন মাসের শিশুকে শব্দ শিখিয়ে তা দিয়ে কি হবে? সেই শিশুকে কি প্রথম শ্রেণিতে ভর্তি করা যাবে? আমি সাত মাস বয়সে নাকি কথা বলেছি, হেরেছি, তা দিয়ে কী স্পেশাল লাভ হয়েছে পৃথিবীর বা আমার? আমার সহপাঠীরা বরং লেখাপড়ায় আমার চেয়ে মনোযোগী ছিল। কোন কোন শিশু যে কিছু জিনিস আগে পরে বুঝবে না, তা নয়। অনেকটা তাদের শারীরিক বর্ধনের মতো। কেউ সারা শৈশব মিলে স্বাভাবিক গতিতে বড় হয়। আবার কেউ কেউ একটা বয়স অবধি ক্লাসের ‘বাটুল দ্য গ্রেট’। তারপর সাঁই করে গ্রোথস্পার্টের মাধ্যমে এক বছরে সবার মাথার ওপরে। একেকটা শিশু তার নিজের মতো। কারও সঙ্গে কার তুলনা দেওয়া অনুচিত। কথাগুলো এ কারণে বলছি, আমরা বাঙালিরা স্কুলের ফলাফল নির্ভর। একজন মানুষের ভালো মন্দ, সাফল্য সব বিচার করি সেই শিশুর মুখস্থ বিদ্যা ও স্কুলের ফলাফল দিয়ে। কারও সন্তান ভালো ফলাফল করছে শুনলে আমরা তার রেফারেন্স টেনে আমাদের নিজেদের শিশুদের জীবনের বারোটা বাজিয়ে দিই। আমাদের রেফারেন্স, বলার স্টাইল তাদের জন্য উৎসাহবাচক তো হয়ই না, বরং অস্ত্রের মতো তাদের মানসিক শক্তিকে কেটে খাটো করে ফেলে। ফলে একজন মানুষ প্রশংসনীয় কিছু করলে যতটা না সবাই খুশিতে উচ্ছ্বসিত হওয়ার কথা তার থেকে বেশি হয় ভীত। শিশুবেলায় আমার কিছু অভিজ্ঞতা হয়েছিল। যখন কারও ভালো খবর হতো, তখন মুরব্বিরা বলত, ওর মতো হতে পারস না! কিন্তু যখন আমরা তাঁদের কারও বাবা মায়ের সঙ্গে তুলনা দিতাম তখন বলা হতো, তার বাবা-মাকে গিয়ে বাবা-মা ডাক! বোঝেন ঠেলা! নিজেরা কারও সঙ্গে তুলনা পছন্দ করতেন না অথচ শিশুদের সারাক্ষণ তুলনামূলক পরিবেশে বেঁধে রাখতে চাইতেন। আমার এক ভাই ছিলেন ভয়ানক সুন্দর গান করতেন। মান্না দে, সতীনাথ ভূপেনের গান কোন সুর তাল লয় ভুল ছাড়া করতেন। হারমোনিয়াম, বাঁশি, হারমোনিকা বাজানো শিখেছিলেন নিজে নিজে। যেহেতু স্কুলের ফলাফলই মানুষের একমাত্র সফলতা বলে ধরা হতো, তাকে তার গানে উৎসাহ তো দেওয়া হয়-ই নাই, বরং তার সব বাঁশের বাঁশি কদিন পর পর পুড়ে ফেলা হতো। গানকে মনে করা হতো তার লেখাপড়ায় অমনোযোগী হওয়ার কারণ। আমার এখনো মনে পড়লে বুক ভেঙে যায়। কত যে মার খেয়েছেন—‘লেখাপড়ায় ঠন ঠন, খালি গান’। অথচ তিনি হতে পারতেন একজন রবি শংকর, একজন সুবীর নন্দি, একজন আব্বাস উদ্দীন বা আবদুল আলীম।লেখাপড়ার বিষয়ে নানা অভিজ্ঞতার কারণে আমি ঠিক করেছি শিশুদের একদম পড়ায় চাপ দেব না। ছোট ছেলেটা স্কুলে গেছে পেন্সিল ধরতে পারত না। প্রি কে-তে ভয়ানক নষ্ট হয়ে বের হয়েছে। যেমন ঘরে, তেমন স্কুলে। ছেলে কেমন করে জানতে চাইলে শিক্ষক বলতেন, ‘তোমার ছেলে ক্লাসে সবচেয়ে পপুলার।’ আমি অবাক হয়েছি, কিছু বলিনি। কিন্ডারগার্টেনের প্রথম মার্কিং পিরিয়ডে সব ফলাফল ছিল দুই, মানে বিলো গ্রেড অ্যাভারেজ। আমার মাথাব্যথা ছিল না। শিক্ষককে বললাম, তুমি শিখিয়ে নিয়ো। পরে আরেকদিন গেলাম শিক্ষকের সঙ্গে দেখা করতে। বললাম ছেলে কেমন? তিনি তো খুশিতে গদ গদ। বলেন, তোমার ছেলে ক্লাসের সবচেয়ে পপুলার শিশু। প্রি-কে’র কথা মনে পড়ে গেল। পপুলার হয়ে গ্র্যাজুয়েশন শেষ করেছে, কলম ধরা শেখেনি। শিক্ষককে বললাম, পপুলারিটির পাশাপাশি একটু পড়ার দিকেও নজর রেখ। প্রি কে-তেও পপুলার ছিল। লেখাপড়ার দশা তো দেখতেই পাচ্ছ। আমি কাজ করি, আমার এত কিছু করতে ইচ্ছা করে না। আরেকদিন অভিভাবক সভায় প্যারেন্টস মিটিংয়ের গিয়ে জানলাম, ছেলে মোটামুটি কলম ধরতে শিখেছে। গত শুক্রবার এবারের ফলাফল এসেছে। দুই থেকে এবার সব চার, অর্থাৎ বিলো এভারেজ থেকে এখন অ্যাবাভ স্টান্ডার্ড। বলছি এ কারণে যে, তার খেলাধুলা বন্ধ করে পড় পড় বলে মাথা খারাপ করলে হয়তো ভাবতাম আমার পরিশ্রম সার্থক হয়েছে। শিশুদের সবকিছুর একটা নিজস্ব সময় আছে- সময় মতো তার মাথায় তার জিনিস ঢুকে যাবে। অন্যদের খবর শুনে খুশি হোন। কিন্তু ভুলেও নিজের সন্তানদের ওপর তা চাপাতে যাবেন না। লেখাপড়ায় তার সাহায্য প্রয়োজন হলে তাকে সাহায্য করুন। ক্লাস ডিঙিয়ে ওপরে তুলে বা তার সাধ্যের অতিরিক্ত বোঝা তাকে দিয়ে বইয়ে তাকে বিশেষ প্রদর্শনী বানিয়ে ট্রফি করে আনন্দ লাভের চেষ্টা করাটা অমানবিক। আপনাকে দিয়ে সারাক্ষণ আপনার সাধ্যের অতিরিক্ত বোঝা টানালে আপনার কেমন লাগত? শিশুরা পৃথিবীতে এসেছে এখানে শান্তির পরিবেশ গড়ে ভালোবাসাপূর্ণ জীবনযাপন করতে। যে শিশুরা নিজেরাই শান্তির শৈশব পায়নি, তারা কীভাবে শান্তির পরিবেশ গড়বে? তবে হ্যাঁ, যদি আপনার শিশুটি আসলেই খুব বেশি জ্ঞানী হয়ে জন্ম নিয়ে থাকে, লাখে বা কোটিতে একটি, তাহলে তাকে সেই পরিমাণ চ্যালেঞ্জের মধ্যে রাখাটা তার কল্যাণেই আপনার করাটা জরুরি। সেই একই থিওরি সব সাধারণ শিশুর ওপর চাপাবেন না দয়া করে। এতে তাদের প্রতি অত্যাচার করা হবে। অভিভাবক হয়ে আপনাদের তাকে ভালোবাসব দেওয়ার কথা, অত্যাচার করার কথা নয়। শৈশব একজন শিশুর অধিকার। তার অধিকার খর্ব করে আপনার স্বপ্নপূরণে তাকে ব্যবহারের চেষ্টা করবেন না। তার শৈশবের প্রতি শ্রদ্ধাশীল হয়ে তাকে মানুষ হিসাব গড়ে উঠতে সহায়তা করুন। তাকে পৃথিবী নামক গ্রহ ও এখানকার মানুষকে ভালোবাসতে সহায়ক হোন।\n"
  },
  {
    "headline": "\nশাট ডাউন: কেমন চলছে অ্যাসাইলাম\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nইমিগ্রেশন অ্যান্ড ন্যাশনাল অ্যাক্টের ২০৮ ও ২৪১(বি)(৩) ধারায় এবং কনভেনশন অ্যাগেইনস্ট টর্চারের অনুচ্ছেদ ৩ এর অধীনে ফরম আই-৫৮৯, অ্যাপ্লিকেশন ফর অ্যাসাইলাম অ্যান্ড ফর উইথ হোল্ডিং অব রিমুভাল জমা দেওয়ার মাধ্যমে অ্যাসাইলামের আবেদন আনুষ্ঠানিকভাবে শুরু হয়। এই ফরম জমা দেওয়ার কোনো ফি নেই। আপনার স্বামী/স্ত্রী বা ২১ বছরের কম বয়সী অবিবাহিত সন্তান যদি আমেরিকায় অবস্থান করে, তবে তাঁদের বিয়ের সনদ ও জন্ম সনদ জমা দিয়ে অ্যাসাইলাম আবেদনের শুরুতেই বা চূড়ান্ত সিদ্ধান্ত হওয়ার আগে আবেদনে ডেরিভেটিভ হিসেবে যুক্ত করতে পারেন। অ্যাসাইলাম আবেদন জমা দেওয়ার ১৫০ দিনের মধ্যে যদি ইউএসসিআইএস চূড়ান্ত সিদ্ধান্ত না দেয় তবে আপনি ফরম আই-৭৬৫, অ্যাপ্লিকেশন ফর এমপ্লয়মেন্ট অথোরাইজেশন জমা দিয়ে আরও ৩০ দিন পর ওয়ার্ক পারমিট পেতে পারেন। ওয়ার্ক পারমিট সাধারণত দুই বছর মেয়াদে দেওয়া হয়। প্রথম আবেদনের সময় কোনো ফি না লাগলেও রিনিউয়ালের সময় ৪১০ ইউএস ডলার ফি দিতে হবে। তবে ওই সময় আপনার বাৎসরিক হাউস হোল্ড ইনকাম যদি ইউএস ফেডারেল পোভার্টি গাইড লাইনের ১৫০ শতাংশের কম হয় অথবা আপনি যদি মেডিকেইড, ফুড স্টাম্প বা হাউজিংয়ের মতো কোনো একটি মিনস-টেস্টেড বেনিফিট পান তাহলে ফরম আই-৯১২, রিকোয়েস্ট ফর ফি ওয়েভার জমা দিয়ে এই ফি মওকুফ করাতে পারেন।\nকি কি শর্ত প্রযোজ্যঅ্যাসাইলাম কর্মকর্তা যে বিষয়গুলো যাচাই করবে তার মধ্যে অন্যতম হলো আপনি ইমিগ্রেশন অ্যান্ড ন্যাশনালিটি অ্যাক্টের ১০১(এ)(৪২)(এ) ধারায় সংজ্ঞায়িত কি না এবং একই আইনের ২০৮(বি)(২) ধারায় অ্যাসাইলাম পাওয়ার ক্ষেত্রে আপনার ওপর কোনো বাধা প্রযোজ্য কি না। অ্যাসাইলাম আবেদন করতে না পারার এবং মঞ্জুর না হওয়ার ক্ষেত্রে কিছু শর্ত হলো— ১. সর্বশেষ আমেরিকায় আসার এক বছরের মধ্যে অ্যাসাইলামের আবেদন করতে হবে। অ্যাসাইলাম আবেদন জমা দিতে যদি এক বছরের বেশি দেরি হয় যা আপনার আবেদন করার অ্যালিজিবিলিটিকেই অ্যাফেক্ট করে তাহলে ৮ সিএফআর ২০৮.৪ এর অধীনে পরিবর্তিত পরিস্থিতি অথবা অস্বাভাবিক পরিস্থিতি উদ্ভব ঘটেছিল এমন যৌক্তিক কারণ দেখাতে হবে। প্রমাণ করতে হবে যে ওই সব পরিস্থিতির পরেও আপনি একটি গ্রহণযোগ্য সময়ের মধ্যে আবেদন করেছেন। ২. যদি ইতিপূর্বে অ্যাসাইলাম আবেদন করে থাকেন তা যদি ইমিগ্রেশন জাজ অথবা বোর্ড অব ইমিগ্রেশন আপিল দ্বারা প্রত্যাখ্যান হয়ে থাকে তবে দ্বিতীয়বার অ্যাসাইলাম আবেদন করতে পারবেন না।৩. যদি আমেরিকা আসার আগে যে দেশের বিরুদ্ধে আপনার ঝুঁকিপূর্ণ হওয়ার অভিযোগ সেই দেশ বাদে অন্য কোনো দেশে স্থায়ীভাবে বসবাস অথবা ফার্মলি রিসেটেল করে থাকেন তাহলে অ্যাসাইলাম আবেদন করতে পারবেন না। ৪. আপনার বিরুদ্ধে যদি বড় ধরনের ক্রিমিনাল অ্যাক্টিভিটির অভিযোগ থাকে তাহলেও অ্যাসাইলাম আবেদন করতে পারবেন না।\nআবেদন জমা দেওয়ার পরে অ্যাসাইলাম আবেদন জমা দেওয়ার পর প্রথমে মাসখানেকের মধ্যে আপনার আবেদনের প্রাপ্তি স্বীকার পাবেন যার মধ্যে আপনার এলিয়েন নম্বর থাকবে। এরপরে আপনি আরেকটি চিঠি পাবেন যেখানে আপনাকে এবং আবেদনে আপনার পরিবারের কেউ ডেরিভেটিভ বেনিফিশিয়ারি থাকলে প্রত্যেককেই নিকটস্থ অ্যাপ্লিকেশন সাপোর্ট সেন্টারে গিয়ে ফিঙ্গারপ্রিন্ট দিতে বলা হবে। এরপর ইন্টারভিউয়ের চিঠি পাবেন। চিঠিতে উল্লেখিত নির্দিষ্ট দিনে আপনাকে ইন্টারভিউ দিতে নির্ধারিত ইউএসসিআইএস অফিসে হাজির হতে হবে। ইন্টারভিউতে পছন্দ অনুযায়ী ইন্টারপ্রিটার নিয়ে যেতে পারবেন। অ্যাসাইলাম অফিসার আপনার কেসের রায় দেওয়ার আগে একজন সুপারভাইজরি অ্যাসাইলাম অফিসার পুনরায় এটি আইনসংগত হয়েছে কি না তা খতিয়ে দেখবেন। কেসের ওপর ভিত্তি করে সুপারভাইজরি অ্যাসাইলাম অফিসার চাইলে আপনার কেসের যিনি অ্যাসাইলাম অফিসার ছিলেন তাঁর সিদ্ধান্ত রিভিউ করতে কেসটি ইউএসসিআইএস হেডকোয়ার্টারে অ্যাডিশনাল রিভিউয়ের জন্য পাঠাতে পারেন।\nকখন ওয়ার্ক পারমিট ও সোশ্যাল সিকিউরিটি নম্বর পাবেনআবেদনের প্রাপ্তি স্বীকারের পর থেকে ১৫০তম দিনে আপনি ওয়ার্ক পারমিটের জন্য অ্যালিজিবল হবেন এবং আবেদন করতে পারবেন। ওয়ার্ক পারমিটের জন্য আবেদন করার পর দুই মাসের মধ্যে ওয়ার্ক পারমিট ও সোশ্যাল সিকিউরিটি পাবেন বলে আশা করা যায়।\nইন্টারভিউয়ের পরে কি হবে বেশির ভাগ ক্ষেত্রে অ্যাসাইলাম অফিসার আপনার ইন্টারভিউ করার দুই সপ্তাহের মধ্যে আপনাকে সিদ্ধান্ত জানাতে অ্যাসাইলাম অফিসে যেতে বলা হবে। বিশেষ বিশেষ ক্ষেত্রে যেমন ডিসিশন দেওয়ার সময় আপনার ভ্যালিড ইমিগ্রেশন স্ট্যাটাস থাকলে এবং ইউএসসিআইএস ফিল্ড অফিসে আপনার ইন্টারভিউ সম্পন্ন হলে, আপনার সিকিউরিটি চেক পেন্ডিং থাকলে অথবা আপনার কেস ইউএসসিআইএস হেড কোয়ার্টারে রিভিউ হলে দুই সপ্তাহের বেশি সময় লাগতে পারে। অ্যাসাইলাম অ্যাপ্লিকেশনের যে চার রকমের ফলাফল হতে পারে সেগুলো হলো—\n১. অ্যাসাইলাম মঞ্জুর: আপনার অ্যাসাইলাম যদি মঞ্জুর হয় তাহলে আপনাকে একটি চিঠি ও একটি কমপ্লিটেড আই-৯৪, অ্যারাইভাল বহির্গমন রেকর্ড দেওয়া হবে। যাতে বোঝা যাবে যে আপনার অ্যাসাইলাম অ্যাপ্লিকেশন মঞ্জুর হয়েছে। অ্যাসাইলাম আবেদন একবার মঞ্জুর হলে সেটা কখনো মেয়াদোত্তীর্ণ হয় না। কিন্তু আপনার মঞ্জুর হওয়া অ্যাসাইলাম স্ট্যাটাস ইউএসসিএস চাইলে ইমিগ্রেশন অ্যান্ড ন্যাশনাল অ্যাক্টের ২০৮(সি)(২) ধারায় টারমিনেট করতে পারেন যদি (ক). পরিস্থিতির মৌলিক পরিবর্তনের কারণে নিপীড়নের আর কোনো প্রতিষ্ঠিত ভয় না থাকে, (খ). অন্য কোনো দেশ থেকে আপনি ইতিমধ্যে প্রোটেকশন পেয়ে থাকেন, (গ). আপনার অ্যাসাইলাম আবেদন মঞ্জুর হওয়ার সময় আপনি প্রতারণার আশ্রয় নিয়েছেন বলে প্রমাণ হয় এবং (ঘ). আপনি যদি কোনো অপরাধমূলক তৎপরতায় জড়িয়েছেন বলে প্রমাণ হয়।\n২. ইমিগ্রেশন কোর্টে রেফারাল: আপনার আবেদন যদি অনুমোদিত না হয়, আপনাকে একটি ফরম আই-৮৬২, নোটিশ টু অ্যাপিয়ার প্রদান করা হবে এবং আপনার আবেদন ‘এক্সিকিউটিভ অফিস ফর ইমিগ্রেশন রিভিউ’তে ইমিগ্রেশন জাজের কাছে পাঠানো হবে। ইমিগ্রেশন জাজ এই পর্যায়ে শুনানি শেষে তাঁর নিজস্ব রায় দেবেন। তার এই রায় কোনোভাবে আগের ইউএসসিআইএস অফিসারের আধিবিচারিক বা কোয়াসি জুডিশিয়াল রায়ের দ্বারা প্রভাবিত হবে না। যখনই আপনার অ্যাফারমেটিভ অ্যাসাইলামের অ্যাপ্লিকেশন অ্যাপ্রুভ না করে ইমিগ্রেশন জাজের কাছে পাঠানো হবে, তখনই আপনি রিমুভাল প্রসিডিংএ যুক্ত হয়ে যাবেন এবং আপনার অ্যাফারমেটিভ অ্যাসাইলাম অ্যাপ্লিকেশন তখন থেকে ডিফেন্সিভ অ্যাসাইলাম অ্যাপ্লিকেশন হিসেবে গণ্য হবে। মনে রাখবেন, ইমিগ্রেশন কোর্টে রেফারাল করা মানে এই নয় যে আপনার অ্যাসাইলাম অ্যাপ্লিকেশন প্রত্যাখ্যান বা ডিনাই করা হয়েছে। আরও অধিকতর রিভিউ করার জন্যই ইমিগ্রেশন কোর্টে রেফারাল করা হয়।\n৩. রিকমেন্ডেড অ্যাপ্রুভাল: অ্যাসাইলাম অফিসার যদি আপনার অ্যাসাইলাম অ্যাপ্লিকেশন মঞ্জুর করতে চান কিন্তু প্রয়োজনীয় সিকিউরিটি চেক তখনো অসমাপ্ত থাকে তবে আপনাকে রেকমেন্ডেড অ্যাপ্রুভাল ইস্যু করা হবে। সিকিউরিটি চেক শেষ হলে আপনাকে অ্যাসাইলাম আবেদন মঞ্জুর হয়েছে জানিয়ে আই-৯৪ ইস্যু করা হবে।\n৪. নোটিশ অব ইন্টেন্ট টু ডিনাই এবং ফাইনাল ডিনায়াল: আপনার অ্যাসাইলাম অ্যাপ্লিকেশনের সময় যদি আমেরিকায় আপনার ভ্যালিড লিগ্যাল স্ট্যাটাস থাকে এবং আপনার আবেদন যদি মঞ্জুর করা না হয় তবে আপনাকে আবেদন মঞ্জুর না করার কারণ উল্লেখ করে নোটিশ অব ইন্টেন্ট টু ডিনাই দেওয়া হবে। আপনার আবেদন কেন মঞ্জুর করা উচিত তা জানিয়ে কোনো লিখিত ব্যাখ্যা অথবা আপনার আবেদনের স্বপক্ষে নতুন কোনো অ্যাভিডেন্স থাকলে নোটিশ অব ইন্টেন্ট টু ডিনাই পাওয়ার পরবর্তী ১৬ দিনের মধ্যে আপনাকে জানাতে হবে। আপনি যদি ১৬ দিনের মধ্যে রেসপন্স না করেন, আপনার অ্যাসাইলাম আবেদন ডিনাই করা হবে। আর আপনি যদি ১৬ দিনের মধ্যে রেসপন্স করেন, অ্যাসাইলাম অফিসার তখন সতর্কতার সঙ্গে আপনার কেসটি আবার বিবেচনা করে হয় মঞ্জুর অথবা ফাইনাল ডিনায়াল করবেন।\nইমিগ্রেশন কোর্টে রেফারাল করা হলে কি হবেডিএইচএস ফরম আই-৮৬২, নোটিশ টু অ্যাপিয়ারে উল্লিখিত তারিখে আপনাকে প্রথম মাস্টার ক্যালেন্ডার হেয়ারিংয়ের জন্য হাজির হতে হবে। প্রথম মাস্টার ক্যালেন্ডার হিয়ারিংয়ের কমপক্ষে এক বছর পর ইন্ডিভিজুয়্যাল মেরিট হিয়ারিংয়ের তারিখ পড়বে। এই ইন্ডিভিজুয়্যাল মেরিট হিয়ারিংয়ে আপনার সব প্রমাণ এবং সাক্ষী হাজির করতে হবে। ইনডিভিজুয়্যাল মেরিট হিয়ারিং শেষ হওয়ার পরে জাজ তাৎক্ষণিক মৌখিকভাবে আপনাকে রায় জানিয়ে দিতে পারেন আবার কয়েক সপ্তাহ পরে লিখিতভাবে তাঁর সিদ্ধান্ত জানাতে পারেন। এই পর্যায়ে ইমিগ্রেশন কোর্ট বা এক্সিকিউটিভ অফিস ফর ইমিগ্রেশন রিভিউতে শুনানি হয় অ্যাডভার্সিয়াল প্রসেসিং সিস্টেমে। সেখানে আপনার নিজের অথবা আপনার নিযুক্ত অ্যাটর্নির এবং ইমিগ্রেশন অ্যান্ড কাস্টমস এনফোর্সমেন্টের নিযুক্ত অ্যাটর্নির বক্তব্য শোনা হবে। শুনানি শেষে ইমিগ্রেশন জাজ হয় আপনার কেস মঞ্জুর করে রায় দেবেন অথবা আপনাকে আমেরিকা থেকে রিমুভ করার আদেশ দেবেন। ইমিগ্রেশন জাজ আপনার অ্যাসাইলাম অ্যাপ্লিকেশন ডিনাই করলে আপনি বোর্ড অব ইমিগ্রেশন আপিলে (বিআইএ) আপিল করতে পারেন। সে ক্ষেত্রে আপনাকে ইমিগ্রেশন জাজের সিদ্ধান্তের ৩০ দিনের মধ্যে নোটিশ টু আপিল জমা দিতে হবে। বোর্ড অব ইমিগ্রেশন আপিলের এই স্তরে সিদ্ধান্ত পেতে বছরখানেক লেগে যেতে পারে। বোর্ড অব ইমিগ্রেশন আপিলে আপনার কেস ডিনাই হলে আপনি সার্কিট কোর্ট অব আপিলে আবার আপিল করতে পারেন। এবারেও যদি ডিনাই হয় আপনার সর্বশেষ আপিল করার সুযোগ থাকবে ইউএস সুপ্রিম কোর্টে।\nআবেদন মঞ্জুর হলে কী হবেঅ্যাসাইলাম আবেদন মঞ্জুর হলে আপনার যে স্ট্যাটাস হবে তাকে বলে ‘অ্যাসাইলি’। অ্যাসাইলি অবস্থায় আপনাকে কাজ করার জন্য কোনো ওয়ার্ক পারমিট প্রয়োজন হবে না। অ্যাসাইলি অবস্থায় দুই বছরের মধ্যে আপনি বিনা মূল্যে ফরম আই-৭৩০, রিফিউজি/অ্যাসাইলি রিলেটিভ পিটিশন জমা দিয়ে আপনার স্বামী/স্ত্রী, ২১ বছরের কম বয়সী অবিবাহিত সন্তানকে আমেরিকায় আনতে পারবেন। অ্যাসাইলি অবস্থায় আমেরিকায় এক বছর থাকার পর গ্রিনকার্ডের জন্য আপনাকে এক হাজার ১৪০ ডলার ফি দিয়ে ফরম আই-৪৮৫, অ্যাপ্লিকেশন টু রেজিস্টার পারমানেন্ট রেসিডেন্স অর টু অ্যাডজাস্ট স্ট্যাটাস জমা দিতে হবে। আপনার স্বামী/স্ত্রী এবং ২১ বছরের কম বয়সী অবিবাহিত সন্তান যদি অ্যাসাইলাম অ্যাপ্লিকেশনে যুক্ত থাকার কারণে ডেরিভেটিভ অ্যাসাইলাম পান, তবে তাঁদের জন্য আলাদা ফি দিয়ে ফরম আই-৪৮৫ জমা দিতে হবে। তবে সন্তানের বয়স ১৪ বছরের কম হলে ফরম আই-৪৮৫ এর জন্য প্রযোজ্য ফি হবে ৭৫০ ডলার। আমেরিকার বাইরে যেতে পারবেন কি নাটেকনিক্যালি, একজন অ্যাসাইলাম আবেদনকারী কেস চলাকালীন আমেরিকার বাইরে যেতে পারলেও এটা ভালো নয়। আপনাকে যদি আমেরিকার বাইরে যেতেই হয় তবে অ্যাডভান্স প্যারোল নেওয়ার জন্য ৫৭৫ ডলার ফি দিয়ে ফরম আই-১৩১, অ্যাপ্লিকেশন ফর ট্রাভেল ডকুমেন্ট জমা দিতে হবে। কিন্তু অ্যাডভান্স প্যারোল আপনার আমেরিকায় ফিরে আসতে পারার নিশ্চয়তা দেয় না। অ্যাডভান্স প্যারোল থাকা সত্ত্বেও আপনি আমেরিকা থেকে বের হলে ফিরে আসার সময় পোর্ট অব অ্যান্ট্রিতে কাস্টমস অ্যান্ড বর্ডার প্রোটেকশন আপনাকে ঢুকতে নাও দিতে পারে। আর আপনি যদি অ্যাডভান্স প্যারোল নিয়ে অ্যাসাইলাম অ্যাপ্লিকেশনে উল্লেখিত আপনার পারসিকিউটেড হওয়ার দেশে ফিরে যান, তবে আপনার অ্যাসাইলাম আবেদন আপনি নিজেই অ্যাবান্ডন করেছেন বলে ধরে নেওয়া হবে।\nবিশেষ দ্রষ্টব্য এই নিবন্ধ কোনো আইনি পরামর্শ নয়। এটি কেবল ইউএসসিআইএস এবং ইউএস ডিপার্টমেন্ট অব স্টেটের ওয়েবসাইটে প্রদর্শিত তথ্যের সন্নিবেশ মাত্র।\nলেখকঃ ব্যারিস্টার-অ্যাট-ল, নিউইয়র্ক প্রবাসীসেলঃ (৯২৯)৩৯১-৬০৪৭; ইমেইলঃ expa.expe@gmail.com <mailto:expa.expe@gmail.com>\nভিসা সম্পর্কিত বার্তা পরিবারভিত্তিক এবং চাকরিভিত্তিক ভিসা প্রদানের বার্ষিক সংখ্যা কংগ্রেস কর্তৃক সীমাবদ্ধ। এই ক্যাটাগরির আবেদনকারীদের সাক্ষাৎকার নির্ধারিত হয় যদি তাঁদের অগ্রাধিকার তারিখ হালনাগাদ থাকে ও ভিসার সংখ্যা বর্তমান থাকে। যদিও সম্ভাবনা আছে, অগ্রাধিকার তারিখের পরিবর্তন হতে পারে এবং সাক্ষাৎকারের সময় ভিসার সংখ্যা আর বর্তমান নাও থাকতে পারে। আপনার ক্যাটাগরির ভিসার সংখ্যা যদি বর্তমান না থাকে, তবুও আপনার সাক্ষাৎকার যথা সময়ে হবে, তবে আপনার ভিসা ততদিন পর্যন্ত ইস্যু হবে না, যতদিন পর্যন্ত অগ্রধিকার তারিখ হালনাগাদ হয় এবং নতুন ভিসার সংখ্যা বর্তমান হয়। সকল অভিবাসী ভিসা আবেদনকারীগণ তাঁদের অগ্রাধিকার তারিখের অগ্রগতি সম্পর্কে জানার জন্য পররাষ্ট্র দপ্তরের ওয়েবসাইটে (https://bit.ly/2EfaUuN) ভিসা বুলেটিন দেখতে পারেন। মাস: জানুয়ারি ২০১৯ F1 : ২২ আগস্ট ২০১১: (আমেরিকান নাগরিকদের অবিবাহিত ছেলে/মেয়েদের জন্য) F2A : ৮ নভেম্বর ২০১৬: (এলপিআর ব্যক্তিদের স্বামী বা স্ত্রী এবং ২১ বছরের কম বয়সী সন্তানদের জন্য) FX : ১৫ অক্টোবর ২০১৬: (F2A কেইসে যাদের অগ্রাধিকার তারিখ পুরোনো) F2B : ১৫ মার্চ ২০১২: (এলপিআর ব্যক্তিদের অবিবাহিত ছেলে/মেয়েদের জন্য) F3 : ১৫ আগস্ট ২০০৬: (মার্কিন নাগরিকদের বিবাহিত ছেলে/মেয়েদের জন্য) F4 : ২২ মে ২০০৫: (মার্কিন নাগরিকদের ভাই/বোন ও তাদের স্ত্রী/স্বামী এবং ২১ বছরের কম বয়সী সন্তানদের জন্য) E3 : চলতি (দক্ষ কর্মী ও তাদের স্ত্রী/স্বামী এবং ২১ বছরের কম বয়সী সন্তানদের জন্য) EW : চলতি (অদক্ষ কর্মী ও তাদের স্ত্রী/স্বামী এবং ২১ বছরের কম বয়সী সন্তানদের জন্য)\n"
  },
  {
    "headline": "\nমুক্তিযুদ্ধে শমশেরনগরে বিদ্রোহ\n",
    "topics": [
      "প্রচ্ছদ",
      "উত্তর আমেরিকা",
      "বিবিধ"
    ],
    "content": "\nথ্রি উইং ইপিআরের উইং কমান্ডার ২৪ মার্চ রাতে ডেকে বললেন, ‘চৌধুরী সাব, গেট ইওর কোম্পানি রেডি। এনটিএমটু (নোটিশ টু মুভ) আওয়ার। গো অ্যান্ড সিকিউর শমশেরনগর এয়ারপোর্ট। এইএসডিউটি (ইন্টারনাল সিকিউরিটি ডিউটি)। রিপোর্ট বাই টুমরো লাস্ট লাইট। টুআইছি ক্যাপ্টেন গোলাম রসুল উইল জয়েন ইউ সুন। বি রেডি টু রিসিভ হিম। টেক অল অ্যাভেইলেবল ম্যানপাওয়ার। থ্রি থ্রি টন ট্রাক অ্যান্ড ওয়ান পিকআপ। ফার্স্ট লাইন পাউছ এমুনেশন। গো এএসএপি। আপকি ওপর হামারা বহুত ভরসা হ্যাঁয়। ইয়ে শালা মালাউন লোগোকি ইয়ে সব বন্ধ হনা চাইয়ে। নেহি তো বহুত পস্তানা প্যাঁরেগি ইয়ে সব কাফির কো। এইসে লেসন দেনা হ্যাঁই, তাক্রিবান কাভি বি ইয়ে পাকিস্তান তোর নে কি আওয়াজ নিহে লে না প্যাঁয়ে–আপনে শামযহে না মেরে বাত।’ যা বলা তাই কাজ। মনে মনে খুশিও। সদর দপ্তর থেকে বের হয়ে যেতে পারছি, এটাই সৌভাগ্য বলতে হবে। পাঞ্জাবি উইং কমান্ডার মেজরের কথায় মেজাজটা একদম খারাপ হয়ে গেল। ২৪ বছর এক সঙ্গে থেকেও ওরা ভাবছে আন্দোলন বাঙালি হিন্দুরাই করছে। মুসলমানরা এর মধ্যে নেই অথবা ওদের চোখে আমরা এখনো পুরোদমে মুসলমান নয়! মনে হচ্ছিল, কষে গালে থাপ্পড় মারতে পারলে ভালো হতো।ওর কথায় বোঝা গেল পরিষ্কার। ওরা আমাদের কতটা অবমাননার চোখে ও ঘৃণার দৃষ্টিতে দেখে। কোনো কথা না বলে স্যালুট দিয়ে বেরিয়ে এসে প্লাটুন কমান্ডার ও কোম্পানি হাবিলদার মেজরকে ডেকে পাঠালাম। ডেকে এনে সব ব্রিফিং দেওয়া হলো। এক ফাঁকে রুমে গিয়ে পারসোনাল পয়েন্ট থ্রি টু স্মিথ অ্যান্ড ওয়েসন পিস্তলটা সঙ্গে নিয়ে বেরিয়ে আসি। এসে ব্যাটম্যান বাতেনকে সব বেডিং ও স্যুটকেস আইএস ডিউটিতে যাওয়ার জন্য তৈরি করতে বলি। অর্ডার দিয়ে বেরিয়ে পড়ি সাদা পোশাকে। পরিস্থিতি জানার জন্য ব্লু বার্ড ৩ উইং সদর দপ্তর থেকে একটা রিকশা নিয়ে শহরে চলে যাই। অনেক রাত করে ফিরে এসেই ঘুমিয়ে পড়ি। শহরে গুজব আর গুজব। ৩১ পাঞ্জাব রেজিমেন্ট খাদিম নগরে ক্যাম্প করেছে। শহরে টহল দিচ্ছে অবিরাম। জিন্দাবাজার এলাকায় মিছিল–মিটিং নিষিদ্ধ। হালকা ১৪৪ ধারার মতো। রাত নয়টার ভেতর সব দোকানপাট বন্ধ। শহর প্রায় খালি। প্রাণহীন রিকাবিবাজার, মেডিকেল কলেজ, আম্বরখানা—সব যেন কেমন থমথমে। আখালিয়া থেকে তিন থ্রি টন ভর্তি সৈনিক আর ও শেভ্রলে পিকআপে চারজন আর সামনে চালক রফিক আর আমি। জমাদার স্পিং গুল প্যারেড বুঝিয়ে দিল। ৯১ জনের কাফেলা ধীরগতিতে বের হয়ে গেল। কোতে নায়েক ঝুম্মা খান অস্ত্রশস্ত্র দিতে কিছুটা গড়িমসি করছিল। কোম্পানি কমান্ডারের ধমকে ঘাবড়ে গিয়ে সব দিয়ে দিয়েছে। রেশন ওঠানো হলো প্রায় ১৮ দিনের। বাকিটা জুড়ি অথবা তেলিয়াপাড়ার কোম্পানি থেকে নিয়ে আসা যাবে। ২০ দিনের ফোর্সের পয়সা নগদ দিল উইং কোয়ার্টার মাস্টার হাবিলদার তাজ মোহাম্মাদ ভাট। লোকটা বেয়াদব কিসিমের মানুষ। ঠিক সকাল সোয়া আটটায় ‘ওকে’ রিপোর্ট দিয়ে৩ উইং ইপিআরের ব্রাভো কোম্পানি ৯১ জনকে নিয়ে বেরিয়ে গেল। থেকে গেল ২১-২২ জন। আর ছুটিতে ছিল পূর্ব ও পশ্চিম পাকিস্তানে মিলিয়ে আরও ১০ জনের মতো। ভিন্ন নতুন দুটি ইউনিট দাঁড় করানোর জন্য অনেক সৈনিক ওই দুটো উইং থেকে চলে গেছে। কোম্পানির লোকবল কম। সামনের পিকআপে আমি, সব পেছনে থ্রি টনে জমাদার গুল।শহর একদম ঠান্ডা। গুঁড়ি গুঁড়ি বৃষ্টি। পুরোনো মেডিকেল কলেজ-চৌহাট্টা মোড় ঘুরে জিন্দাবাজার-কোর্ট কাচারি। এরপর সরীসৃপের মতো ওঠা গেল দেশ বিখ্যাত কিন ব্রিজে। রাস্তা খালি-পিচ ঢালা পথ শেষ। ফেঞ্চুগঞ্জের রাস্তায় হেরিংবোন খানাখন্দর পাড়ি দিয়ে এগোতে থাকি ফেঞ্চুগঞ্জের উদ্দেশ্যে। ইচ্ছা করেই প্রধান সড়কে না গিয়ে ভিন্ন পথে আসা। রোড বন্ধ, গাছ ফেলে রাখায় অনেক রাস্তাই তখন বন্ধ। অল্প দূরত্বের মংলাবাজার স্টেশন পর্যন্ত আসতে লেগে যায় প্রায় এক ঘণ্টা। গাড়ির বহর থামিয়ে, বিশ্রাম দিয়ে, চা পান করে নিতে হলো। আশপাশের রাস্তার খোঁজখবরও সব জেনে নেওয়া হলো। থমথমে পরিস্থিতি, সবার চোখেই কেমন যেন আতঙ্কের ভাব। স্টেশন মাস্টার এসে জানালেন, আখাউড়া থেকে সায়েস্তাগঞ্জ পর্যন্ত রেললাইন অনেক জায়গায় উঠিয়ে ফেলা হয়েছে। উত্তাল সময় বাংলার জনপদে। ফরহাদ হাবিলদারকে ডেকে মেজর জি কানে কানে জিজ্ঞেস করেন, ওরা কয়জন? হাতে গুনে জানায়, স্যার একজন জেসিও, তিন এনসিও আর ছয় সেপাই পাঞ্জাবি, পাঠান, বালুচ আর বিহারি মিলিয়ে। ফিলিপস ছয় ব্যান্ডের রেডিওটা অনেক কষ্টে অন করে সকাল সাড়ে দশটার বিবিসি শোনার ইচ্ছে জাগে। মার্ক টালির সকালের খবরটা শোনার চেষ্টা করেও পারা গেল না। বেলা ১১টার সময় আবার যাত্রা শুরু। দুই ঘণ্টায় আট নয়টা ব্যারিকেড সরিয়ে ফেঞ্চুগঞ্জ পৌঁছি। গাড়িগুলো দেখলেই হুড় হুড় করে লোকজন একত্র হচ্ছিল। আর স্লোগানে স্লোগানে এলাকাটাকে মুখরিত করে তুলছিল। কৃষক, বৃদ্ধ, আবাল–বনিতা সবাই সরব। অত্যন্ত বিশাল বাজার। নদীর পাড় ঘিরে গড়ে উঠেছে এক নতুন শহর। টিনের দোতলা-তিনতলা আড়ত, গদি ঘর, দোকান। নদীর ঘাটে অনেক নৌকা, লঞ্চ, আর কার্গো জাহাজে জনাকীর্ণ। একটা রেস্তোরাঁয় অফিসারদের মধ্যাহ্ন ভোজ সাঙ্গ হলো। কোম্পানি কোয়ার্টার মাস্টার হাবিলদার গনি। অনেক বছর যাবৎ এই কোম্পানিতে। পুরোনো ইপিআরের প্রায় লেখাপড়া না জানা। তবে অত্যন্ত পেশাদার সৈনিক। ফেঞ্চুগঞ্জ থেকে রওনা হয়ে রাজনাগর ফেলে দুপুর সাড়ে তিনটায় শমশেরনগর এয়ারপোর্ট। গেট খুলে দিল এমওডি সৈনিক। দেখে মনে হলো মণিপুরি বা ত্রিপুরা জাতীয়। ম্যানেজার গোছের একজন লোক এসে অতিথিদের অভ্যর্থনা জানালেন। জানা গেল, শহরের ডাক বাংলোতে আরই বেঙ্গল রেজিমেন্ট এসে পৌঁছেছে-এই দিকে আসে নাই এখনো!  (মুক্তিযোদ্ধা প্রয়াত ফজলুল হক চৌধুরীর ৪৬ বছরের পুরোনো ডায়েরি অবলম্বনে)\n"
  },
  {
    "headline": "\nমালয়েশিয়া\nবাংলাদেশি-নেপালি কর্মীরা বেতন পাচ্ছেন না, চাকরিদাতার বিরুদ্ধে মামলা হচ্ছে\n",
    "topics": [
      "প্রচ্ছদ",
      "বাংলাদেশ"
    ],
    "content": "\nমালয়েশিয়ায় একটি প্রতিষ্ঠানে কর্মরত বাংলাদেশি ও নেপালি শ্রমিকেরা তিন মাস ধরে বেতন পাচ্ছেন না। বিষয়টি জেনে ওই প্রতিষ্ঠানের বিরুদ্ধে মামলা করতে যাচ্ছে মালয়েশিয়ার সরকার। আজ শুক্রবার দেশটির মানবসম্পদ মন্ত্রণালয় থেকে এই ঘোষণা আসে।\nডব্লিউআরপি নামের ওই কোম্পানিটি যুক্তরাজ্যের স্বাস্থ্য খাতে রাবারের দস্তানা সরবরাহকারী অন্যতম প্রতিষ্ঠান। মালয়েশিয়ার সংবাদমাধ্যম মালয় মেইলের প্রতিবেদনে বলা হয়, কোম্পানিটি গত নভেম্বর মাস থেকে এর কয়েক হাজার বাংলাদেশি ও নেপালি শ্রমিকের বেতন ও ওভারটাইম ভাতা বন্ধ রেখেছে। সম্প্রতি কোম্পানিটি সরকারের কাছে শ্রমিকদের পাওনা পরিশোধের প্রতিশ্রুতি দিলেও তা বাস্তবায়ন করেনি।\nপ্রতিবেদনে বলা হয়, বেতন-ভাতা না পাওয়ায় দুই হাজার নেপালি শ্রমিক তিন দিনের ধর্মঘট গত মঙ্গলবার শেষ করে। এরপর দেশটির সরকার কোম্পানিটির বিরুদ্ধে পুনরায় তদন্তে নামে। মানবসম্পদ মন্ত্রণালয় থেকে বলা হয়েছে, গত মঙ্গলবারের মধ্যে কোম্পানিটির তিন মাসের বকেয়া বেতন-ভাতা পরিশোধের কথা ছিল।\nমূলত গত ডিসেম্বরে ব্রিটিশ সংবাদমাধ্যম দ্য গার্ডিয়ান মালয়েশিয়ার ওই কোম্পানিকে নিয়ে অনুসন্ধানী প্রতিবেদন প্রকাশ করে। ওই প্রতিবেদনে উঠে আসে শ্রম-পরিবেশের ভয়াবহ সব তথ্য। গার্ডিয়ানের প্রতিবেদনে বলা হয়েছে, সেখানে শ্রমিকদের জোরকরে পরিশ্রম করানোর পাশাপাশি বাধ্যতামূলক ওভারটাইম করানো হচ্ছিল। একই অভিযোগ করা হয় সেখানকার টপ গ্লোব নামের আরেকটি কারখানার বিরুদ্ধেও।\nগার্ডিয়ানের ওই প্রতিবেদনে বলা হয়েছিল, ডব্লিউআরপি তাদের শ্রমিকদের এমন একটি হোস্টেলে রাখছে যেখানে ধারণক্ষমতা সর্বোচ্চ ১ হাজার ৮০০ জনের। অথচ সেখানে তিন হাজারেরও বেশি শ্রমিককে রাখা হয়েছে। পাশাপাশি শ্রমিকেরা যে ওভেনের কাছে কাজ করেন ওই কক্ষের তাপমাত্রা ৭০ ডিগ্রি সেলসিয়াস পর্যন্ত হয়ে থাকে। তবে সে সময় ডব্লিউআরপির প্রধান নির্বাহী লি সং হং সে সময় তাঁদের বিরুদ্ধে আনা সব অভিযোগ অস্বীকার করেছিলেন।\nপ্রতিবেদনে আরও বলা হয়, গত মঙ্গলবারের শ্রমিক ধর্মঘটের পর কারখানা কর্তৃপক্ষের সঙ্গে বাংলাদেশ ও নেপাল দূতাবাসের বৈঠক হয়েছিল। ওই বৈঠকে গতকাল বৃহস্পতিবার বকেয়া পরিশোধের প্রতিশ্রুতি দেওয়া হয়েছিল। মন্ত্রণালয় থেকে বলা হয়, তারা সেই প্রতিশ্রুতি রক্ষা করেনি। তাই কোম্পানিটির বিরুদ্ধে মামলা করা হবে। তবে কোম্পানিটির বিরুদ্ধে শ্রম আইনের কোন ধারায় অভিযোগ আনা হচ্ছে, তা তারা নির্দিষ্ট করে বলেনি।\n"
  },
  {
    "headline": "\nভালোবাসুন নিজেকে ও পরিবারকে\n",
    "topics": [
      "প্রচ্ছদ",
      "উত্তর আমেরিকা",
      "বিবিধ"
    ],
    "content": "\nবরফ গলে কখনো নদী হয় না। নদীর জন্ম হয় পাহাড়ি ঝরনা আর ভূমিকম্প থেকে। কখনো কখনো আগ্নেয়গিরির অগ্ন্যুৎপাত থেকেও নদীর জন্ম হতে পারে। বরফ গলে কী হয়? বরফ গলে পানি হয়, কখনো বা প্লাবন হয়। বরফ গলা সেই পানি অববাহিকা, নদী, নালা, খাল, বিল হয়ে আবার মিশে যায় সাগর-মহাসাগরে। যাওয়ার সময় সঙ্গে নিয়ে যাওয়া ময়লা আবর্জনাকে ঠেলে দেয় সাগরের অতল গভীরে। ভুলে যায় বায়ুমণ্ডলের তাপমাত্রার দহন আর মিশ্রণে দূষণের স্মৃতি। সাগরের অথই তরঙ্গরাশির সঙ্গে মিশে মেতে ওঠে অঢেল আনন্দে। সাগরের বুক থেকে জলরাশির বিচ্ছিন্ন হওয়ার কারণ সূর্যের তাপ আর বাতাসের তীব্র ঝাপটা। সূর্যের তাপ পানিকে স্ফুটনের প্ররোচনা দেয় আর বাতাসের ঝাপটা তাকে উড়ে নিয়ে গিয়ে বিচ্ছিন্ন হয়ে যাওয়ার তাড়না জোগায়। বায়ুমণ্ডলে উড়ে যাওয়ায় পর থেকেই শুরু হয়ে যায় দূষণের সঙ্গে মেলামেশা। সূর্যের তাপ একসময় সঙ্গ ছেড়ে দেয়, জলরাশিগুলো তাদের আপন পরিচয় নষ্ট করে জমা হতে শুরু করে বরফখণ্ড থেকে। এই বরফখণ্ডে পা পিছলে কারও হাড় ভাঙে, কারও স্নায়ুরোগ বেড়ে যায়। শক্ত বরফখণ্ডে ধাক্কা লেগে কতই না অনবদ্য সৃষ্টি চিরতরে ধ্বংস হয়ে যায়। কিন্তু ভাগ্যের পরিণতিতে বরফখণ্ডে আবারও আঘাত হানে সূর্যের তাপ রশ্মি। বরফ গলে বেয়ে পড়ে ধরনীর বুকে। বিহ্বল হয়ে খুঁজে ফেরে আপন ঠিকানা, সাগরিকা মায়ের বুক। কিন্তু সবটুকু জলরাশি কী আর মায়ের বুকে ফিরে যেতে পারে? পারে না। নর্দমা, হ্রদ, ডোবা কিংবা পুকুরে আটকা পড়ে অপেক্ষা করতে হয় পুনর্জন্মের। অপেক্ষার প্রহরটা জুড়ে থাকে গ্লানিময় হতাশা আর বিতৃষ্ণা। প্রতিটা মানুষের মস্তিষ্ক যেন একেকটা বরফ কল। মানবিক অভিমান আর সামাজিক দৈন্য সেই বরফ কলের চালিকাশক্তি। এই নশ্বর পৃথিবীতে মানুষের সর্বশ্রেষ্ঠ আশ্রয়স্থল তার নিজস্ব পরিবার। বিভিন্ন জাতি-গোষ্ঠীর ভৌগোলিক অবস্থান, সংস্কৃতি, বিশ্বাসের ওপর নির্ভর করে তাদের পরিবারের আকৃতি, প্রকৃতি এবং দায়িত্বশীল প্রতিজ্ঞা। যাদের পারিবারিক আশ্রয় থাকে না বা নষ্ট হয়ে যায় তারা হতাশার অন্ধকারে তলিয়ে যাওয়াটা অনিবার্য। অন্তত আমাদের সমাজ সংস্কৃতিতে এটাই সত্যি। আপনি মানেন বা না মানেন, কারও জন্ম যদি একটা সুনির্দিষ্ট পরিবারে হয়ে থাকে, তাহলে সেই ব্যক্তি নিঃসন্দেহে একজন ভাগ্যবান। পৃথিবীতে এমন অনেক মানুষ আছে যারা জন্মের পর কোনো পারিবারিক পরিচয় নিতে পারেনি। কারও হয়তো কোনো উপায় ছিল না। কেউ হয়তো শৈশবেই হারিয়েছে তার পারিবারিক বন্ধন। তার মানে এই না যে তারা বেঁচে নেই বা তারা কেউ ভালো নেই। এর মানে এই না যে তাদের কোনো পরিবার দরকার নেই বা তারা তাদের নিজস্ব পরিবার চায় না কখনো। হ্যাঁ, পরিবারহীন, বন্ধনহীন ওই লোকগুলোও বেঁচে থাকে, সময় অসময়ে ভালোও থাকে। তারা কখনোই নিঃশেষ হয়ে যায় না। তবে তাদের যেমন কোনো পিছুটান থাকে না, ঠিক তেমনি তাদের খোঁজ নেওয়ারও কেউ থাকে না। একটি পরিবারে সবারই কিছু দায় থাকে, কিছু কর্তব্য থাকে। আমাদের সমাজের খুব সাধারণ একটা পারিবারিক গঠন যদি আমরা চিন্তা করি; সেখানে স্বাভাবিকভাবে একজন মা, একজন বাবা এবং ভাই-বোন থাকে। খুব সাদাসিধা মধ্যবিত্ত একটা জীবনধারায় যেভাবে পরিবারগুলো চলে তাদের চিত্র প্রায় একই রকম। বেশির ভাগ ক্ষেত্রেই দেখা যায় বাবা বাইরে আয়-রোজগারের কাজ করেন আর মা সংসার চালান। কিছু কিছু ক্ষেত্রে বাবা-মা দুজনকেই আয়-রোজগারে ব্যস্ত থাকতে দেখা যায়। নব্বই দশকের শেষার্ধে এসে দ্বৈত আয়ের পরিবার সংখ্যা বাড়তে শুরু করে। যাই হোক, মূল বিষয়ে ফিরে আসি। একটা পরিবারকে যে রকম করে বাবা-মা দুজনে অনেক পরিশ্রম করে সাজান, গুছিয়ে রাখেন, ঠিক তেমনি পরিবারের সন্তানদেরও সেই সাজানো পরিমণ্ডল সঠিকভাবে ব্যবহার করা কিংবা কাজে লাগানোটাও একটা কর্তব্য। এটা শুধু প্রয়োজনের তাগিদে নয়, এতে প্রতিটা সন্তানের পারিবারিক দায় বলা যেতে পারে। শুধু মানুষ নয়, পৃথিবীতে যেকোনো প্রাণী একাকিত্ব নিয়ে ভালো থাকতে পারে না। মানুষ সৃষ্টির পরপরই তার সঙ্গীর প্রয়োজন বোধ করতে শুরু করেছিল। একাকিত্ব থেকে মুক্তিলাভের আশায় মানুষ সুস্থভাবে বেঁচে থাকার তাগিদেই গড়ে তোলে পরিবার। কয়েকটা মৌলিক অঙ্গীকার নিয়েই মানুষ পরিবার গড়ে তোলে। এগুলো হলো (১) একাকিত্ব দূরীকরণ, (২) সুনির্দিষ্ট আশ্রয়স্থল নির্ণয়ন (৩) জৈবিক চাহিদা পূরণ (৪) সুস্থ বিনোদন (৫) বংশ বিস্তারের সঠিক পন্থা পরিচালন এবং (৬) পারিবারিক দায়িত্ব হস্তান্তরের সঠিক সমীকরণ। প্রথম তিনটা অঙ্গীকারের পূর্ণতা পেতে প্রাথমিকভাবে মা-বাবাই দায়িত্বশীল ভূমিকায় থাকেন। চতুর্থ এবং পঞ্চম অঙ্গীকার বাস্তবায়নে মা-বাবা এবং সন্তান উভয় পক্ষেরই দায় জড়িত। ষষ্ঠ অঙ্গীকার বাস্তবায়নের দায় মূলত সন্তানদের ওপরেই থাকে।মা-বাবার নিরলস পরিশ্রমে সাজানো পারিবারিক পরিমণ্ডলের সঠিক ব্যবহার নিশ্চিত করতে হলে সন্তানকে অবশ্যই নিজেদের ব্যক্তিত্ব গঠন, পারস্পরিক শ্রদ্ধাবোধ বৃদ্ধি, মানবিক মূল্যবোধ শিক্ষা, ধর্মীয় এবং সামাজিক আচরণবিধির অনুশীলন, জাগতিক জ্ঞান আহরণ এবং সুস্থ-মনস্তাত্ত্বিক চিন্তাশক্তি বৃদ্ধির মাধ্যমে নিজেদের যোগ্য করে তুলতে হবে। যোগ্য হয়ে বেড়ে ওঠাটাই যেকোনো পরিবারের কাছে তার সন্তানদের সবচেয়ে বড় দায়। এ ক্ষেত্রে প্রাচ্য, মধ্যপ্রাচ্য, অস্ট্রেলিয়া, ইউরোপ কিংবা আমেরিকানদের জীবনধারার সঙ্গে মিল না-ও থাকতে পারে। যারা নিজের মা-বাবার নিরলস পরিশ্রমে গড়ে তোলা পরিবারকে অভিযুক্ত করে স্বার্থপরতার দিকে পা বাড়ানোর চিন্তা ভাবনা করছেন তারা একবার চিন্তা করে দেখুন। অভিযুক্ত পরিবারের প্রতি কতটুকু দায় আপনি নিজে নিবারণ করেছেন; পারিবারিক পরিমণ্ডলের ন্যূনতম সুবিধাটুকু কাজে লাগিয়ে কতটুকু যোগ্য আপনি হতে পেরেছেন।  মনে রাখতে হবে, মানব জীবন সামুদ্রিক জলরাশি নয়। সাগরের বুক থেকে জলরাশির বিচ্ছিন্ন হয়ে যাওয়া এবং সাগরের বুকে ফিরে আসাটা প্রাকৃতিক নিয়ম এবং সামগ্রিক পরিমণ্ডলের প্রয়োজন আর পরিশোধনের কারণেই হয়ে থাকে। কিন্তু মানবজীবন নিয়ন্ত্রণের ভার মস্তিষ্ক নামক বরফ কলের ওপর ন্যস্ত। অন্যায়ভাবে সংসার ত্যাগ হয়তো আপনার ফিরে আসার রাস্তাটাকে চিরদিনের জন্য বন্ধ করে দেবে। হয়তো বাকি জীবন কেটে যাবে। তবু পারিবারিক দায়টাকে সাদরে গ্রহণ করুন, ধৈর্যশীল হোন, পরিবারের পাশেই থাকুন; পারিবারিক পরিমণ্ডলের সুযোগ-সুবিধা সঠিকভাবে ব্যবহার করতে শিখুন, নিজের যোগ্যতা বৃদ্ধি করতে পরিবারের সহায়তা নিন, সফলতার পেছনে না ছুটে জীবনটাকে সার্থক করে তুলুন। ভালো থাকুন; ভালোবাসুন নিজেকে, নিজের পরিবারকে; প্রমাণ করুন নিজের যোগ্যতা এবং সার্থক হোক আপনার ব্যক্তিগত, পারিবারিক, সামাজিক এবং মানবিক জীবন।\n"
  },
  {
    "headline": "\nবাঙালির স্বভাব পাল্টায় না\n",
    "topics": [
      "প্রচ্ছদ",
      "উত্তর আমেরিকা",
      "বিবিধ"
    ],
    "content": "\nপ্রবাস জীবন অদ্ভুত, অন্যরকম। দূর থেকে এই জীবনকে বর্ণিল আর দুর্দান্ত চনমনে মনে হয়। কথাটির বাস্তবতা প্রবাসীরা বোঝেন। জীবনের স্বাভাবিক গন্তব্য, কর্মসূচি, স্বপ্ন আর গতিধারা দেশের মতোই, কিন্তু এখানে আছে নানা রকমের ছদ্মবেশ। আমরা সাধারণত প্রবাসীদের দেখতে পাই ফেসবুকের ছবিতে। তারা অদ্ভুত সুন্দর প্রকৃতি, কর্মচঞ্চল অ্যাভিনিউ যেখানে অনেক সাদা চামড়ার মানুষ শোভাবর্ধন করে বিচরণ করছে, অথবা বিদেশি কারও কাঁধে হাত রেখে ছবি তোলেন। সেগুলো দেশের চশমায় অত্যন্ত মনোহর। আমেরিকায় ১০ বছর ধরে অবস্থান করছেন, বুক ভরা দেশের মায়া আর ভালোবাসা নিয়ে প্রবাসে ট্যাক্সি চালাচ্ছেন সজল। তিনি বললেন, আমরা যখন মোবাইলে সেলফি তুলি বা ফেসবুকের জন্য ছবি তুলি তখন ব্যাকগ্রাউন্ডটা চিন্তা করি। বিদেশ বিদেশ ভাব, সুখ সুখ মুখভঙ্গি যেন ছবিতে থাকে সেটিও রাখতে চাই। কারণ, বিদেশে আমাদের মুখে স্বাভাবিক হাসি থাকে না। এখানে আমাদের কণ্ঠস্বর নিচু হয়ে থাকে। আমরা বলি, বিদেশি সংস্কৃতি রপ্ত করার কারণেই এমনটি হচ্ছে অথবা শান্তিপ্রিয় উন্নত সমাজের শিষ্টাচারই এমন। আসলে বাঙালির নিজস্ব এক শক্তি আছে অন্তরজুড়ে। যে শক্তি বলে তারা হাঁক ছেড়ে একজনকে ডাকে, মুখে জোরে কথা বলে মনের জট খোলে। এই সমাজে সেটি নেই। এখানে একটি নির্দিষ্ট নিয়ম কাঠামোর ভেতর মানুষকে বড় হতে বলা হয়। দেশের প্রচলিত নিয়ম আর আইন কাউকে উত্তেজিত হতে দিতে চায় না। যথাসম্ভব একটি ভদ্রতার লেবাসে জীবনকে আটকে রাখতে হয়। আমেরিকান সমাজের একজন ভদ্রলোক এত কঠিন, বাঁকা ও অভদ্র আচরণ করতে পারে, তা অনেক সময় স্বপ্নেও ভাবা যাবে না। এই আচরণের কারণ তারা প্রচলিত নিয়ম আর আইনকেই তাদের জীবন কাঠামোর রক্ষাকবচ ভাবে, তাই মানবিক বোধটুকুকে কখনো ডুবিয়ে দিতে কুণ্ঠাবোধ করে না। তাই এখানে বিশ্বাস যেমন আছে, হামেশাই অবিশ্বাসও আছে।যেমন আমেরিকায় অধিকাংশ বাণিজ্যিক প্রতিষ্ঠানে ক্রেতা যখন টাকা পরিশোধ করেন, তখন তা একটু পরীক্ষা করে দেখা হয়। কারণ, হরহামেশাই এখানে জাল টাকার শিকার হয় মানুষ। সেদিন আমার চোখের সামনে এক ভদ্রলোক এক দোকানদারকে এক শ ডলারের চারটি নোট দিলেন, তার মধ্যে একটি নোট জাল। ততক্ষণে ক্রেতা ভদ্রলোক চলে গেছেন। এসব ক্ষেত্রে আমাদের দেশের মতোই হতাশ হওয়া ছাড়া তেমন কোনো উপায় নেই। তবে আমাদের দেশে আইন আর নিয়মের বাইরেও কিছু প্রতিষেধক মানুষের হাতে থাকার কারণে ছোটখাটো সংকট মানুষ নিজে নিজেই মোকাবিলা করে। হয় চিৎকার করে, না হয় লাঠি শাসিয়ে, না হয় মল্লযুদ্ধ বাঁধিয়ে। এগুলো বাঙালির নিজস্বতা। খুব বেশি ভদ্র্রতার লেবাসে থেকে সবকিছু খোয়ানোর চেয়ে অনেক সময় বাধ্য হতে হয় নিজের প্রতিবাদী, সাহসী কিংবা কুকুরকে মুগুর মারার মানসিকতা ধারণ করতে।যা হোক, মার্কিন মুল্লুকে এসে বাঙালিদের দু-একজন অতি ধুরন্ধর, কৌশলী, সুযোগ সন্ধানীও হয়ে ওঠেন। কারণ এখানে সেই সুযোগটি আছে। কেউ কারও নিজস্ব জগতের ভেতর ঢুকতে চান না। তবে ‍যারা ধুরন্ধরের কঠিন কৌশলের শিকার হন বা কুপোকাত হন তারা হয় স্বভাব বশে, না হয় বাধ্য হয়েই এগুলো নিয়ে ময়নাতদন্তে নামেন। সেদিন এক প্রবাসী ভাইয়ের সঙ্গে দেখা। তিনি এ দেশে এসেছেন বছর দশেক আগে। বছর ছয়েক ট্যাক্সি চালিয়েছেন। তারপর একাধিক বাড়ি কিনেছেন, সেসব বাড়ি ভাড়া দিয়ে, দু-একটি ব্যবসা প্রতিষ্ঠান করে বেশ চলছেন। কিন্তু তিনি এক বাঙালির হাতে ‘ধরা খেয়েছেন’। হয়তো ক্ষতির শিকার হওয়ার কারণেই পুঙ্খানুপুঙ্খ বর্ণনা দিতে দিতে লোকটি কিছুটা অন্যরকম হয়ে গেছেন। তার বাড়িতে ভাড়া উঠেছিল চার সদস্যের একটি পরিবার। স্বামী–স্ত্রী আর দুই সন্তান। এই ভাড়াটে ভদ্র্রলোকও নিউইয়র্ক শহরে হলুদ ট্যাক্সি চালান। প্রথম মাসে বলেছেন, ভাই ভাড়ার টাকাটা দিতে একটু দেরি হচ্ছে। বাড়িওলা মনে করেছেন, এটি স্বাভাবিক একটি সংকট। দেরি হতেই পারে। কিন্তু দুই মাসেও যখন ভাড়া দিলেন না, তখন তিনি কয়েক দিন ঘুরে ঘুরে ভাড়াটের মুখোমুখি হলেন। ভাড়াটে নরম সুরে বললেন, ভাই আমি মহা ঝামেলায় পড়েছি, আমাকে একটু সময় দিন। এভাবে ছয় মাস কেটে যাওয়ার পর, বাড়িওলা একদিন তার বাসায় গিয়ে শোর চিৎকার করে বাড়ি ছাড়ার কথা জানিয়ে দিলেন। জবাবে লোকটি বললেন, ‘বাড়ি ছাড়ব না, যা পারেন তাই করেন’। বাংলাদেশে এই বাক্যটি খুব বেশি অচেনা নয়, অনেক বাড়িওলাই এই পরিস্থিতির মুখোমুখি হয়েছেন। আমার প্রয়াত সহকর্মী শহিদুল্লাহ টিটনের চট্টগ্রামের পৈতৃক সম্পত্তিতে গড়ে ওঠা ভবনের ফ্ল্যাটে একজন ভাড়াটে টানা দেড়–দুই বছর এই একই কৌশলে অবস্থান করেছে। সে ভাড়াও দেবে না, বাসাও ছাড়বে না। থানা-পুলিশ করেও কোনো কাজ হয়নি। দেখা যায়, পুলিশ ওই ভাড়াটের পক্ষেই কাজ করে। এ ক্ষেত্রে বাড়িওলাদের পক্ষে তেমন কোনো আইন বা কড়াকড়ি কোনো প্রতিষেধক নেই। কিন্তু আমেরিকায় তা নয়, এখানে আইনের কাছে দ্বারস্থ হলে ঠিকঠাক সেবা পাওয়া যায়। বাড়িওলা ভদ্রলোক নিজে কিছুই না করতে পেরে প্রথম গেছেন সিটি দপ্তরে। সেখান থেকে ভাড়াটে বরাবর নোটিশ দিয়েছেন। তাতেও ভাড়াটে ভ্রুক্ষেপ করেনি। অবশেষে তিনি আদালতের দ্বারস্থ হয়েছেন। কোর্ট বাড়িওলা ও ভাড়াটে দুজনকেই ডেকে মুখোমুখি করে আদেশ দিয়েছেন, ২০ দিনের মধ্যে আদালতের মাধ্যমে ভাড়ার টাকা দিয়ে বাড়ি ছাড়তে হবে, তা না হলে তার জেল জরিমানা সবই হবে। লোকটির কাছ থেকে আদালত তাৎক্ষণিক কিছু টাকা আদায় করেও বাড়িওলাকে দিয়েছেন। ভাড়াটে ওই রাতেই সপরিবারে উধাও। এরপর ওই বাড়িওলা কয়েক মাস ভাড়াটের কোনো পাত্তা পাননি। একরাতে রাস্তায় হলুদ ট্যাক্সিতে তার দেখা মিলেছিল। লোকটি পুরোনো বাড়িওলাকে দেখে, ট্যাক্সি টান দিয়ে পালিয়ে গেছে। বাড়িওলা তার ট্যাক্সির নম্বরটি নিয়ে টিসিএল অফিসে গিয়ে লোকটির বর্তমান বাসারও খোঁজ পেয়ে গেছে। সেখানে গিয়ে লোকটি আরেকজন ভুক্তভোগী বাঙালির সন্ধান পান। তিনি বলেন, লোকটি তার বাসায় উঠেছে, প্রথম দুই মাস ভাড়া দিলেও এখন চার মাসের ভাড়া বাকি। লোকটি নানা অজুহাতে ভাড়া না দিয়ে দিব্যি সময় পার করে দিচ্ছেন। সিটি কাউন্সিল, কোর্ট—সবাইকে নাকাল করে ছেড়েছেন। শেষমেশ ওই ধুরন্ধর লোকটি নিয়েছেন এক সুদূরপ্রসারী পদক্ষেপ। তিনি সিটি মেয়র থেকে শুরু করে প্রেসিডেন্টের দপ্তর পর্যন্ত চিঠি লিখেছেন। সেই চিঠির কপিও উদ্ধার করেছেন ভুক্তভোগী বিচারপ্রার্থী বাড়িওলা। চিঠিতে লোকটি লিখেছে, ‘আমি মুসলিম, তাই আমাদের কেউ বাসায় রাখতে চায় না। আমি স্ত্রী–সন্তান নিয়ে এই আমেরিকায় বড় অসহায়।’ চিঠিতে তার অনেক বিপদ–আপদের কথাও লিখেছেন। জানিয়েছেন, তাকে একের পর এক বাড়ি থেকে উৎখাতের কারণে, তার সমূহ ক্ষতি হয়েছে। যাই হোক, বিচারপ্রার্থী লোকটি এখন ধুরন্ধর ভাড়াটে দেশি ভাইয়ের এই বিবরণ সবার মাঝে ছড়িয়ে দেওয়ার পেছনে প্রতিদিন কয়েক ঘণ্টা সময়ে ব্যয় করেন। আমরা কয়েকজন তার কথা শোনার কিছু পর লোকটি বেরিয়ে বাঙালিদের আরেকটি আসরে দাঁড়ালেন, সেখানেও প্রথম থেকে শেষ পর্যন্ত ঘটনাটি বললেন। কেউ কেউ বললেন, প্রবাসে এসেও বাঙালির অভিযোগ দায়েরের মানসিকতা যায়নি। লোকটি চাইলেই পুরোনো ভাড়াটের এসব বিষয়গুলো বাদ দিয়ে প্রতিদিন দু-এক ঘণ্টা বেশি কাজ করলে আর্থিক ক্ষতি পুষিয়ে নিতে পারতেন। অনেকেই ক্ষমা করতে জানেন না। প্রতিশোধ, পরচর্চার ভেতরে সময় কাটাতেই তারা স্বাচ্ছন্দ্য বোধ করে। দেশ ছেড়ে এলেও দেশের ভূত তারা এভাবে লালন করেন। দেশে যেমন কিছু ধুরন্ধর মানুষ নানা কৌশল, মিথ্যাচার আর অজুহাতে একের পর এক অন্যায় করে বেড়ায়—এ দেশে এসেও তাদের অনেকেই ওই কৌশল ভুলতে পারে না।\n"
  },
  {
    "headline": "\nতিন বাল্যবিবাহ বন্ধ, বিয়ে বাড়ির খাবার গেল এতিমখানায়\n",
    "topics": [
      "প্রচ্ছদ",
      "বাংলাদেশ",
      "আইন ও বিচার"
    ],
    "content": "\nচাঁপাইনবাবগঞ্জের ভোলাহাট উপজেলায় প্রশাসনের হস্তক্ষেপে তিনটি বাল্যবিবাহ বন্ধ করা হয়েছে। বৃহস্পতিবার রাত থেকে শুক্রবার দুপুর পর্যন্ত অভিযান চালিয়ে এসব বিয়ে বন্ধ করে উপজেলা প্রশাসন। পরে বিয়েবাড়ির খাবার পাঠিয়ে দেওয়া হয় স্থানীয় এতিমখানায়।\nপুলিশ ও স্থানীয় সূত্রে জানা যায়, পৃথক স্থানে একই স্কুলের ষষ্ঠ ও নবম শ্রেণির দুই ছাত্রী এবং অপর এক স্কুলের সপ্তম শ্রেণির এক ছাত্রীর বাল্যবিবাহের খবর পেয়ে পর্যায়ক্রমে তাদের বাড়িতে যান ভোলাহাট উপজেলা নির্বাহী কর্মকর্তা (ইউএনও) মাহমুদা পারভীন। এ সময় তিনি বাল্যবিবাহের কুফল নিয়ে অভিভাবকদের সঙ্গে আলোচনা করে তাদের বিয়ে বন্ধ করেন। এক মাস আগে তিন ছাত্রীর মধ্যে এক ছাত্রীর বিয়ে গোপনে পড়ানোর অপরাধে ওসমান আলী নামে এক ব্যক্তিকে পাঁচ হাজার টাকা জরিমানা করেছেন তিনি। বিয়ে বন্ধ হয়ে যাওয়ায় অতিথিদের জন্য রান্না করা খাবার স্থানীয় এতিমখানায় পাঠিয়ে দেওয়া হয়।\nভোলাহাট থানার ভারপ্রাপ্ত কর্মকর্তা (ওসি) নাসির উদ্দিন বলেন, বাল্যবিবাহের খবর পেয়ে ইউএনও পুলিশ নিয়ে ঘটনাস্থলে গিয়ে পর্যায়ক্রমে তিনটি বিয়ে বন্ধ করেছেন। মাসখানেক আগে এক ছাত্রীর বিয়ে পাড়ানোর অপরাধে স্থানীয় এক মৌলভিকে পাঁচ হাজার টাকা জরিমানা করা হয়েছে।\n"
  },
  {
    "headline": "\nবাংলাদেশসহ চার দেশ থেকে খোলা হাজারো ভুয়া অ্যাকাউন্ট মুছে ফেলল টুইটার\n",
    "topics": [
      "প্রচ্ছদ",
      "বাংলাদেশ"
    ],
    "content": "\nবাংলাদেশ থেকে খোলা বেশ কিছু ভুয়া অ্যাকাউন্ট মুছে ফেলেছে সামাজিক যোগাযোগমাধ্যম টুইটার। একই সঙ্গে ইরান, রাশিয়া ও ভেনেজুয়েলা থেকে খোলা হাজার-হাজার ভুয়া অ্যাকাউন্ট মুছে ফেলা হয়েছে। এ ছাড়া গত বছর যুক্তরাষ্ট্রের মধ্যবর্তী নির্বাচনের সময় টুইটার ব্যবহারকারীদের নির্বাচনকেন্দ্রিক তৎপরতাসংক্রান্ত তথ্যও প্রকাশ করেছে প্রতিষ্ঠানটি।\nমার্কিন সংবাদমাধ্যম এবিসি নিউজের খবরে বলা হয়, বৃহস্পতিবার টুইটারের ওয়েবসাইটে এক পোস্টে বলা হয়, ভেনেজুয়েলা নাগরিকদের উদ্দেশে রাষ্ট্র সমর্থিত প্রচারণায় প্রভাব বিস্তারে সম্পৃক্ত থাকায় ভেনেজুয়েলায় এক হাজারের বেশি অ্যাকাউন্ট শনাক্ত করে তা মুছে ফেলা হয়। আর ইরানে ক্ষতিকর ২ হাজার ৬১৭ অ্যাকাউন্ট শনাক্ত করা হয় এবং স্থগিত রাখা হয়।\nএদিকে টুইটার গত সেপ্টেম্বরে রাশিয়ান ইন্টারনেট রিসার্চ এজেন্সির (আইআরএ) সঙ্গে সংশ্লিষ্টতার কারণে ৩ হাজার ৮৪৩ অ্যাকাউন্ট বন্ধ করে দিয়েছে। প্রায় একই অভিযোগে আরও ৪১৮ রাশিয়ান অ্যাকাউন্ট মুছে ফেলা হয়েছে। তবে বাংলাদেশ থেকে ঠিক কত টুইটার অ্যাকাউন্ট মুছে ফেলা হয়েছে, সে বিষয়ে সুনির্দিষ্ট করে কিছু বলা হয়নি।\nযুক্তরাষ্ট্রের মধ্যবর্তী নির্বাচনকেন্দ্রিক প্রকাশিত তথ্যে বলা হয়েছে, টুইটারে প্রায় ৩৮ হাজার পোস্টে ‘#MAGA’, অপর ৩৮ হাজার পোস্টে #ReleasetheMemo ও প্রায় ১৮ হাজার পোস্টে #IslamisTheProblem লিখে টুইট করা হয়েছিল। প্রতিষ্ঠানটি বলছে, প্রায় ৬ হাজার টুইট শনাক্ত করা হয়েছে, যেখানে ভোটারকে প্রভাবিত করতে চেষ্টা করা হয়েছিল।\n"
  },
  {
    "headline": "\nসাইফউদ্দীন খেলছেন বিপিএল, ভাবছেন বিশ্বকাপ নিয়ে\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\n\nখেলছেন বিপিএল, কিন্তু সাইফউদ্দীনের ভাবনায় বিশ্বকাপ। সেটির কারণও আছে, জাতীয় দলে যে জায়গাটা পোক্ত নয়।\nগত অক্টোবরে জিম্বাবুয়ের বিপক্ষে ওয়ানডে সিরিজের আগে নির্বাচক, বাংলাদেশ দলের কোচ—সবাই বললেন, সাত নম্বর ব্যাটিং পজিশনে তাঁরা একজন পেস বোলিং অলরাউন্ডার খুঁজছেন, যাঁকে কাজে লাগানো যাবে ইংল্যান্ড বিশ্বকাপে।\nজিম্বাবুয়ের বিপক্ষে ওয়ানডে সিরিজে সাইফউদ্দীন ভালো করার পর কোচ স্টিভ রোডস উচ্ছ্বসিত ছিলেন, যে ধাঁধার উত্তর খুঁজছিলেন, সেটা অনেকটাই পেয়েছেন। কিন্তু নিউজিল্যান্ড সিরিজে সাব্বির রহমানের অন্তর্ভুক্তির পর মনে হচ্ছে সাতের সমাধান এখনো হয়নি।\nসাইফউদ্দীন নয়, সাব্বিরকেই যে সাতে খেলানোর চিন্তা করা হচ্ছে সেটি মাশরাফি বিন মুর্তজার কথায় পরিষ্কার, ‘আপনি বিশ্বকাপে খেলতে কেন যাবেন, শুধু অংশ নিতে না বড় স্বপ্ন নিয়ে? যদি আপনার স্বপ্নটা বড় হয়, তবে সেমিফাইনাল-ফাইনাল খেলার লক্ষ্য থাকতেই হবে। আর সেখানে প্রতিপক্ষ হিসেবে কাদের পাবেন? ইংল্যান্ড, ভারত, অস্ট্রেলিয়া, দক্ষিণ আফ্রিকার মতো দলকে। ইনিংসের শেষ দিকে এই দলগুলোর বোলারদের মধ্যে কারা বোলিং করবে? দুর্দান্ত সব ফাস্ট বোলাররা। ইনিংসের শেষ দিকে সাতে নেমে এই ফাস্ট বোলারদের কে সবচেয়ে ভালো সামলাতে পারবে? এই মুহূর্তে সাব্বির ছাড়া আরেকটা ব্যাটসম্যানের নাম বলুন, যে সবচেয়ে ভালো করবে এই পজিশনে।’\nসাত নম্বরে যদি সাব্বিরকে নিয়ে পরিকল্পনা থাকে, তাহলে সাইফউদ্দীনের জায়গা কোথায়? প্রশ্নটার উত্তর আপাতত না পাওয়া গেলেও বাংলাদেশ দলের এই তরুণ পেস বোলিং অলরাউন্ডার কিন্তু দলে নিজের জায়গাটা পোক্ত করার সব চেষ্টাই করছেন। বিপিএলে ভালো খেলে জানিয়ে রাখছেন, আমাকে উপেক্ষা করা যাবে না। সাইফউদ্দীন আজ বললেন, ‘সামনে বিশ্বকাপ। স্বাভাবিকভাবে আমার লক্ষ্য ভিন্ন কিছু করার। যেহেতু ওয়ানডে দলে জায়গা ধরে রাখা খুব চ্যালেঞ্জিং। বিপিএলের শুরু থেকেই চেষ্টা করছি “কিছু একটা করতে হবে, যেন সবার নজরে আসি।”’\nবোলিংটা ভালো হচ্ছে, ১১ ম্যাচে ১৭ উইকেট নিয়ে কুমিল্লার সেরা বোলার সাইফউদ্দীন। কিন্তু ব্যাটিংয়ে একটু ঘাটতি থেকে গেছে। ১১ ম্যাচে ৪১ রান করা সাইফউদ্দীনের কাজ হবে, সামনে ব্যাটিংয়ে সুযোগ পেলে নিজের ইনিংস লম্বা করা।\n"
  },
  {
    "headline": "\nশিক্ষকনেতা আজিজুল ইসলামের মৃত্যুতে শোক\n",
    "topics": [
      "প্রচ্ছদ",
      "বাংলাদেশ"
    ],
    "content": "\nশিক্ষকনেতা মোহাম্মদ আজিজুল ইসলামের মৃত্যুতে বিভিন্ন সংগঠন শোক প্রকাশ করেছে। বাংলাদেশ শিক্ষক সমিতির এই সভাপতি বৃহস্পতিবার দিবাগত মধ্যরাতে রাজধানীর অ্যাপোলো হাসপাতালে ৮০ বছর বয়সে মৃত্যুবরণ করেন। আজ শুক্রবার বাদ জুমা নিজ বাসভবন মোহাম্মদপুর জাপান গার্ডেন-সংলগ্ন মসজিদে তাঁর জানাজা হয়।আজিজুল ইসলামের পরিবার সূত্রে জানা গেছে, আগামীকাল শনিবার সকালে রাজবাড়ী জেলার পাংশা উপজেলায় নিয়ামতপুর গ্রামে পারিবারিক কবরস্থানে মরদেহ দাফন করা হবে। জাতীয় শিক্ষক-কর্মচারী ফ্রন্টের প্রধান সমন্বয়কারী অধ্যক্ষ কাজী ফারুক আহমেদ ও জাতীয় পর্যায়ের সব শিক্ষক ও কর্মচারী সংগঠনের নেতারা আজিজুল ইসলামের মৃত্যুতে গভীর শোক জানিয়েছেন।জাতীয় শিক্ষক-কর্মচারী ফ্রন্টের পক্ষ থেকে দেওয়া এক শোক বিজ্ঞপ্তিতে বলা হয়, পরিমিতিবোধ ও অমায়িক ব্যবহারের জন্য সারা দেশে শিক্ষা জগতের সবার কাছে সমান প্রিয় ছিলেন আজিজুল ইসলাম। তিনি কিছুদিন ধরে ফুসফুসের ক্যানসারে ভুগছিলেন।\n"
  },
  {
    "headline": "\nক্ষেপণাস্ত্র নিয়ন্ত্রণ চুক্তি থেকে সরে দাঁড়াল যুক্তরাষ্ট্র\n",
    "topics": [
      "প্রচ্ছদ",
      "আন্তর্জাতিক",
      "ইউরোপ"
    ],
    "content": "\nসাবেক সোভিয়েত ইউনিয়নের সঙ্গে করা ইন্টারমিডিয়েট-রেঞ্জ নিউক্লিয়ার ফোর্সেস (আইএনএফ) চুক্তি থেকে নিজেদের প্রত্যাহার করে নিয়েছে যুক্তরাষ্ট্র। মার্কিন পররাষ্ট্রমন্ত্রী মাইক পম্পেও আজ শুক্রবার চুক্তি থেকে যুক্তরাষ্ট্রের বেরিয়ে যাওয়ার ঘোষণা দেন।\nএর প্রতিক্রিয়ায় রাশিয়া বলছে, যুক্তি না শোনা ও সমঝোতায় না আসা প্রমাণ করে যুক্তরাষ্ট্র আগেই এ সিদ্ধান্ত নিয়েছে। যুক্তরাষ্ট্র অভিযোগ করে আসছিল, বারবার চুক্তি লঙ্ঘন করছিল রাশিয়া।\n১৯৮৭ সালে তৎকালীন সাবেক সোভিয়েত ইউনিয়ন ও যুক্তরাষ্ট্রের মধ্যে আইএনএফ চুক্তি স্বাক্ষরিত হয়েছিল। এই চুক্তি অনুসারে, দুই দেশের স্বল্প ও মধ্যপাল্লার ক্ষেপণাস্ত্র উৎপাদন নিষিদ্ধ করা হয়েছিল। রাশিয়া ওই চুক্তি লঙ্ঘন করেছে বলে অভিযোগ করেছেন মাইক পম্পেও। তিনি বলেছেন, ‘রাশিয়ার এই লঙ্ঘন ইউরোপ ও যুক্তরাষ্ট্রের লাখ লাখ মানুষকে হুমকির মুখে ফেলেছে। আমাদের দায়িত্ব, দ্রুত এর বিরুদ্ধে ব্যবস্থা নেওয়া।’ পম্পেও পররাষ্ট্র দপ্তরের ব্রিফিং কক্ষ থেকে এসব কথা বলেছেন। তিনি বলেন, যুক্তরাষ্ট্রকে ওই চুক্তিতে রাখার সম্মতি আদায়ের জন্য রাশিয়াকে ‘যথেষ্ট সময়’ দেওয়া হয়েছিল। কিন্তু কোনো কারণ ছাড়াই বছরের পর বছর রাশিয়া এই চুক্তি লঙ্ঘন করেছে। যুক্তরাষ্ট্র এই চুক্তি থেকে বেরিয়ে যাওয়ার ফলে নতুন করে তার ইউরোপীয় ইউনিয়নের (ইইউ) মিত্র দেশগুলোর সঙ্গে রাশিয়ার অস্ত্রের প্রতিযোগিতা আবারও বাড়বে বলে ধারণা করা হচ্ছে। পম্পেওর ওই ঘোষণার পর রাশিয়া যদি যুক্তরাষ্ট্রকে চুক্তিতে না ফিরিয়ে আনে, তবে ১৮০ দিন পর ওই চুক্তি থেকে পুরোপুরি বেরিয়ে যাবে যুক্তরাষ্ট্র।\nএর আগে যুক্তরাষ্ট্র বলেছিল, আইএনএফ চুক্তি লঙ্ঘন করে রাশিয়া নতুন ক্ষেপণাস্ত্রব্যবস্থা তৈরি করেছে। দেশটিকে চুক্তিতে ফেরাতে হলে রাশিয়াকে সব এসএসসি-৮ ক্ষেপণাস্ত্র, পরীক্ষাকেন্দ্র ও আনুষঙ্গিক সরঞ্জাম নিশ্চিতভাবে ধ্বংস করতে হবে।\nযুক্তরাষ্ট্রের এই পদক্ষেপ প্রসঙ্গে রাশিয়ার প্রেসিডেন্টের কার্যালয় ক্রেমলিনের মুখপাত্র দিমিত্র পেসকভ বলেছেন, কোনো ধরনের যুক্তি না শোনা এবং কোনো ধরনের সমঝোতায় না আসা প্রমাণ করে, এই সিদ্ধান্ত যুক্তরাষ্ট্র আগেই নিয়েছে।\n"
  },
  {
    "headline": "\nসাকিবের ঢাকার কেন এই হাল?\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\n\nঢাকা ডায়নামাইটস যে পাঁচটা ম্যাচ তারা জিতেছে, চারটিই নিজেদের প্রথম চার ম্যাচে! টানা পাঁচ ম্যাচে হেরে এখন শেষ চারের সম্ভাবনা ঝুলে আছে পেন্ডুলামের মতো। দলে তারকা ক্রিকেটারের ছড়াছড়ি, টুর্নামেন্টের শুরুটা দুর্দান্ত। তবুও কেন এই হাল সাকিবের ঢাকার?\nঢাকা ডায়নামাইটসকে কেউ কেউ রসিকতা করে ডাকেন ‘কমিটির টিম’ নামে! দলটির স্বত্বাধিকারী যেহেতু বেক্সিমকো গ্রুপ, বিসিবি সভাপতি ও বিসিবির শীর্ষ কয়েকজন প্রভাবশালী পরিচালক সরাসরি যুক্ত এই ফ্র্যাঞ্চাইজিটির সঙ্গে। সুযোগ-সুবিধা কিংবা অর্থ ব্যয়ে সব সময়ই প্রথম সারিতে থাকে ঢাকা।\nকাগজ কলমেও ঢাকা ভীষণ শক্তিশালী। ২০১৬ চ্যাম্পিয়ন আর গতবারের রানার্সআপদের নেতৃত্বে আছেন সাকিব আল হাসান। আছেন তিন ক্যারিবীয় তারকা—আন্দ্রে রাসেল, কাইরন পোলার্ড ও সুনীল নারাইন; যাঁরা একাই বদলে দিতে পারেন ম্যাচের চেহারা। অথচ এই তারকা ক্রিকেটাররা থাকা সত্ত্বেও ঢাকার এ কী হতশ্রী চেহারা! শেষ চারে ওঠা নিয়েই তাদের টানাটানি।\nঢাকা টুর্নামেন্ট শুরু করেছিল কী দাপটে! যে পাঁচটা ম্যাচ তারা জিতেছে, এর চারটিই নিজেদের প্রথম চার ম্যাচে! অর্থাৎ শুরুতেই তারা জিতেছে টানা চার ম্যাচ। ১৮ জানুয়ারি সিলেটের বিপক্ষে জেতার পর ঢাকা যেন জিততেই ভুলে গেছে। টানা পাঁচ ম্যাচে হেরে এখন শেষ চারের সম্ভাবনা ঝুলে আছে পেন্ডুলামের মতো। দলে তারকা ক্রিকেটারের ছড়াছড়ি, অতীত রেকর্ড সব সময়ই ভালো। টুর্নামেন্টের শুরুটা দুর্দান্ত। তবুও কেন এই হাল সাকিবের ঢাকার? দলের তরুণ উইকেটকিপার ব্যাটসম্যান নুরুল হাসান কোনো কূটনৈতিক উত্তর দেননি, সরাসরি বললেন, ‘শুরু করেছিলাম খুবই ভালো। শেষ দিকে এসে বাজেভাবে কয়েকটা ম্যাচ হেরে গেছি। ছন্দ ফিরে পাওয়া গুরুত্বপূর্ণ। কাল জিততে পারলে হয়তো একটা সুযোগ আসবে শেষ চারে যাওয়ার। যেতে হলে কাল খুব ভালো খেলতে হবে। এমন পরিস্থিতে অজুহাত দেওয়ার কিছু নেই। আমরা খুব বাজে খেলছি।’\nআজ কুমিল্লার বিপক্ষে কেন ১২৮ করতে পারলেন না, এ প্রশ্নে নুরুল দলের টপ অর্ডারকেই দায়ী করলেন, ‘এ ধরনের উইকেটে লো স্কোরিং ম্যাচে টপ অর্ডারের একজন দায়িত্ব নিয়ে শেষ করাটা গুরুত্বপূর্ণ। চার-ছক্কা মারার দরকার ছিল না। শুধু বলে বলে রান নিলেই হতো। নতুন ব্যাটসম্যানদের উইকেটে এসেই কিছু করা কঠিন হয়ে যায়, ওপরের থেকে কেউ একজন দায়িত্ব নিয়ে খেললেই অন্যরকম হতো।’\nদেওয়ালে পিঠ ঠেকে যাওয়া ঢাকার সামনে একটাই সুযোগ, কাল খুলনা টাইটানসের বিপক্ষে জিততেই হবে। না হলে তাদের পেছনে ঠেলে শেষ চারে চলে যাবে রাজশাহী কিংস। সাকিবদের অনুপ্রাণিত করবে টুর্নামেন্ট থেকে এরই মধ্যে বিদায় নেওয়া খুলনার বাজে পারফরম্যান্স। আবার চিন্তাও আছে, পচা শামুকেই না পা কাটে!\n"
  },
  {
    "headline": "\nচিটাগংয়ের হাতের ফাঁকফোকর দিয়ে সিলেটের ১৬৫\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\nসিলেট সিক্সার্সের বিপিএল শেষ হয়ে গেছে আগেই। আজ চিটাগং ভাইকিংসের বিপক্ষে শুধু ভালো সমাপ্তির আশা তাদের। শেষের শুরুটা ভালোই হলো তাদের। আন্দ্রে ফ্লেচারের বুদ্ধিদীপ্ত ব্যাটিংয়ে চিটাগংয়ের বিপক্ষে ৫ উইকেটে ১৬৫ রান তুলেছে তারা। রংপুরকে টপকাতে হলে ভাইকিংসদের আজ তাই ভালো ব্যাটিংই করতে হবে।\nশেষ ম্যাচে এসে নতুন এক বোলারকে নামানোর ইচ্ছে হলো চিটাগং ভাইকিংসের। শীর্ষ চারে অবস্থান সুদৃঢ় করার ম্যাচে হার্ডাস ভিলোয়েনের অন্তর্ভুক্তি একমাত্র পরিবর্তন ছিল না। ৯ ম্যাচ পরে দলে ফিরেছেন মোহাম্মদ আশরাফুলও। দল সাজানোর এই খেলাতে তাই বিপিএলে প্রথমবারের মতো কিপিং গ্লাভস হাতে দেখা গেল মুশফিকুর রহিমকে। এত সব বদলের ভিড়ে ভিলোয়েনই এখনো পর্যন্ত কোনো ভূমিকা রেখেছেন ম্যাচে। দক্ষিণ আফ্রিকার হয়ে এক টেস্ট খেলা এই ফাস্ট বোলারের কারণেই যে পাহাড় গড়া হলো না সিলেটের। অন্যদিকে সহজ এক ক্যাচ ফেলেছেন আশরাফুল।\nপ্রথম ওভারেই আবু জায়েদকে এক চার ও এক ছয় মেরে ঝড়ের ইঙ্গিত দিয়ে রেখেছিলেন ফ্লেচার। কিন্তু আফিফ হোসেন ও জেসন রয়কে পরপর দুই ওভারে ফিরিয়ে দিয়ে সিলেটকে খুব বেশি এগোতে দেননি ভিলোয়েন। ফ্লেচার ও মোহাম্মদ নওয়াজ মিলে শেষ দিকে ঝড়ের আভাস দিচ্ছিলেন। দ্বিতীয় স্পেলে এসে পর পর দুই বলে দুই উইকেট নিয়ে সেটাও থামিয়ে দিয়েছেন এই পেসার। টানা দুই বলে দুই সেট ব্যাটসম্যানকে ফিরিয়ে দিয়েছেন ভিলোয়েন। নিজের প্রথম ম্যাচে ৪ ওভারে ২৯ রান দিয়ে ৪ উইকেট, মোটেও খারাপ বলা যাবে না!\nভিলোয়েনের এমন বোলিং পারফরম্যান্সের পরও সিলেট যে দেড় শ পার হলো, এর কৃতিত্ব ফ্লেচার ও চিটাগং ফিল্ডারদের। একের পর এক ক্যাচ ফেলেছেন ভাইকিংস ফিল্ডাররা। এ সুযোগ কাজে লাগিয়েছেন ফ্লেচার। ৩৭ রানে দ্বিতীয় উইকেট পড়ার পর সাব্বির রহমানকে নিয়ে ৬৫ রানের জুটি গড়েছেন ফ্লেচার। রানের গতি ধরে রাখার দায়িত্বটা ছিল তাঁর কাঁধে। আর অন্যদিকে ধীরে সুস্থে শুরু করে পরে আক্রমণাত্মক হওয়ার চেষ্টা করেছেন সাব্বির। কিন্তু ২৫ বলে ৩২ রান করে নাঈমের বলে বিদায় নিয়েছেন সাব্বির। নওয়াজ নেমে রানের গতি বাড়িয়েছেন। ৫.৩ ওভারে ৫১ রানের জুটিতে ৩৪ রানই ছিল তাঁর। অন্যপ্রান্তে ফ্লেচার তখনো আস্থা দিয়ে যাচ্ছিলেন। কিন্তু ভিলোয়েনের বলে নওয়াজ ও ফ্লেচার (৫৩ বলে ৬৬) বিদায় নেওয়ায় বড় স্কোর গড়া হয়নি সিলেটের। প্রথম ৩ ওভারে ৪২ রান দেওয়া আবু জায়েদ শেষ ওভারে দারুণ বল করে দিয়েছেন মাত্র ৬ রান।\n"
  },
  {
    "headline": "\nহলিউডের চতুর্থ ছবিতে প্রিয়াঙ্কা\n",
    "topics": [
      "প্রচ্ছদ",
      "বিনোদন",
      "বলিউড"
    ],
    "content": "\nমার্কিন মুলুক এখন প্রিয়াঙ্কার শ্বশুরবাড়ি। বিয়ের আগেই অবশ্য হলিউডে জায়গা করে নিয়েছেন তিনি। শ্বশুরবাড়ি বলে ‘বাড়তি সুবিধার’ দরকার হয়নি এ ভারতীয় অভিনয়শিল্পীর। সম্প্রতি নিজের চতুর্থ হলিউড ছবির ঘোষণা দিয়েছেন তিনি। সেখানে আধ্যাত্মিক সাধক ওশোর শিষ্য ভূমিকায় অভিনয় করবেন প্রিয়াঙ্কা চোপড়া।\nহলিউডের নতুন এক ছবিতে মা আনন্দ শীলার চরিত্রে দেখা যাবে প্রিয়াঙ্কাকে। ছবিটির পরিচালনা করবেন অস্কারজয়ী পরিচালক বেরি লেভিনসন। সম্প্রতি এলেন ডিজেনারেসের অনুষ্ঠানে সেই ছবি প্রসঙ্গে কথা বলেন প্রিয়াঙ্কা। এক সংবাদ সংস্থাকে তিনি বলেন, ‘বেরি লেভিনসনের একটি ছবিতে কাজ করতে যাচ্ছি। তিনি একজন অসাধারণ পরিচালক। ছবিটির চিত্রনাট্য তৈরি হচ্ছে আধ্যাত্মিক সাধক ওশোর শিষ্য শীলার বিবেচনার ভিত্তিতে। বলা যায়, তিনি ছিলেন ওশোর ডান হাত এবং গুরুর প্রতি ভীষণ নিবেদিত। তিনি মার্কিন মুলুকে ওশোর একটি বিরাট অনুসারী গোষ্ঠী তৈরি করেছেন।’\nওশো প্রসঙ্গে এলেন ডিজেনারেস তাঁর অনুষ্ঠানে নেটফ্লিক্সের তথ্যচিত্র ‘ওয়াইল্ড ওয়াইল্ড কান্ট্রি’র কথা তুলে ধরলে প্রিয়াঙ্কা বলেন, ‘তথ্যচিত্রটি দারুণ হয়েছিল।’\nচলতি মাসের ১৩ তারিখ মুক্তি পেতে যাচ্ছে প্রিয়াঙ্কা চোপড়া অভিনীত হলিউড ছবি ‘ইজ নট ইট রোমান্টিক’। মূলত ছবির প্রচারণা চালাতেই তিনি গিয়েছিলেন এলেন ডিজেনারেসের অনুষ্ঠানে। ছবিটিতে তাঁর সঙ্গে অভিনয় করেছেন লিয়াম হেমসওয়ার্থ এবং অ্যাডাম ডিভাইন ও রেবেল উইলসন।\nগত বছরের ডিসেম্বরে প্রিয়াঙ্কা চোপড়া বিয়ে করেন মার্কিন গায়ক নিক জোনাসকে। এলেনের অনুষ্ঠানে তিনি কথা বলেন নিজেদের প্রেম ও বিয়ে নিয়ে। এক টুইটার বার্তার কথা টেনে এনে প্রিয়াঙ্কা বলেন, ‘নিক আমাকে মেসেজ পাঠিয়ে বলেছিল, আমাদের যোগাযোগ থাকা দরকার। আমি তাঁকে জবাব দিয়েছিলাম, ঠিক আছে, আমাকে মেসেজ পাঠিয়ো।’\nইতিমধ্যে ‘বে-ওয়াচ’ এবং ‘এ কিড লাইক জেক’ ছবি দুটিতে কাজ করে হলিউডে ব্যাপক পরিচিতি পেয়েছেন প্রিয়াঙ্কা চোপড়া। এ ছাড়া টেলিভিশন সিরিজ ‘কোয়ান্টিকো’র প্রধান নারী চরিত্রে অভিনয় করে সারা বিশ্বেই জনপ্রিয়তা পেয়েছেন এই ভারতীয় অভিনয়শিল্পী। প্রিয়াঙ্কার পরের বলিউড ছবি সোনালি ঘোষ পরিচালিত ‘দ্য স্কাই ইজ পিংক’। সূত্র: হিন্দুস্তান টাইমস\n"
  },
  {
    "headline": "\nবাণিজ্য মেলায় একদিন\n",
    "topics": [
      "প্রচ্ছদ",
      "বাংলাদেশ"
    ],
    "content": "\n\nঢাকা আন্তর্জাতিক বাণিজ্য মেলার আজ ২৪তম দিন। শুক্রবার ছুটির দিনে মেলায় উপচেপড়া ভিড়। ছুটির দিনে বিক্রিও ভালো হয় বলে বিক্রেতারা জানিয়েছেন। মেলা উপলক্ষে প্রায় প্রতিটি প্রতিষ্ঠানেই মূল্য হ্রাস এবং বিভিন্ন অফারের ছড়াছড়ি। মেলার ২৪তম আসরে বিভিন্ন শ্রেণির প্যাভিলিয়ন সংখ্যা ১১০টি, মিনি প্যাভিলিয়ন সংখ্যা ৮৩টি এবং স্টল সংখ্যা ৪১২টি। সব মিলিয়ে মেলা প্রাঙ্গণের আয়তন ৩১ দশমিক ৫৩ একর। মানুষ আসছেন, ঘুরে বেড়াচ্ছেন, কেনা-কাটার পাশাপাশি খাওয়া-দাওয়াও করছেন।\n\n\n\n\n \n"
  },
  {
    "headline": "\nক্যানসার শতভাগ নিরাময়ের পথ পেয়েছেন ইসরায়েলি বিজ্ঞানীরা!\n",
    "topics": [
      "প্রচ্ছদ",
      "আন্তর্জাতিক",
      "এশিয়া"
    ],
    "content": "\nসম্প্রতি বিশ্বজুড়ে ব্যাপক হারে মানুষের ক্যানসারে আক্রান্ত হওয়ার পরিসংখ্যান প্রকাশিত হয়েছে। বলা হচ্ছে, বর্তমানে ক্যানসারে আক্রান্ত হওয়ার হার অন্যান্য সময়ের তুলনায় অনেক বেশি। এমন অবস্থার মধ্যেই আশার খবর শোনালেন ইসরায়েলের বিজ্ঞানীরা। দেশটির একটি বায়োটেক কোম্পানি জানিয়েছে, ২০২০ সালের মধ্যেই ক্যানসার রোগের সম্পূর্ণ নিরাময়ের উপায় আবিষ্কার করতে পারবেন তারা।\nটাইমস অব ইন্ডিয়ার খবরে বলা হয়েছে, বর্তমানে বাজারে বিভিন্ন ধরনের কিছু ক্যানসার রোগের ওষুধ পাওয়া যাচ্ছে। তবে কোনো ওষুধ বা নিরাময় পদ্ধতিই শতভাগ সাফল্যের কথা বলে না। অর্থাৎ ক্যানসার পুরোপুরি নিরাময়ের নিশ্চয়তা দিতে পারে না এসব পদ্ধতি। কিন্তু ইসরায়েলের এই বায়োটেক কোম্পানি বলছে, তাদের উদ্ভাবিত পদ্ধতিতে ক্যানসার রোগের শতভাগ নিরাময় সম্ভব হবে।\nইসরায়েলের এই বায়োটেক কোম্পানির নাম একসিলারেটেড ইভোলিউশন বায়োটেকনোলজিস লিমিটেড (এইবিআই)। ২০০০ সালে এটি প্রতিষ্ঠিত হয়েছিল। সম্প্রতি এক সাক্ষাৎকারে এই কোম্পানির চেয়ারম্যান দাবি করেছেন, ক্যানসারের শতভাগ নিরাময়ের নিশ্চয়তা দেবে এমন পদ্ধতি তারা উদ্ভাবন করছেন।\nতবে ক্যানসার আক্রান্ত হওয়ার পর পরই এই পদ্ধতিতে চিকিৎসা দেওয়া শুরু করতে হবে। কয়েক সপ্তাহ ধরে এই পদ্ধতিতে চিকিৎসা দেওয়া হলে কাঙ্ক্ষিত ফলাফল পাওয়া যাবে। এর পার্শ্বপ্রতিক্রিয়াও হবে অত্যন্ত কম। এইবিআই বলছে, তাদের উদ্ভাবিত নতুন পদ্ধতির নাম হবে মুটাটো। এটি মূলত ‘মাল্টি-টার্গেট টক্সিন’-এর সংক্ষিপ্ত রূপ।\nএইবিআই-এর প্রধান নির্বাহী কর্মকর্তা ইলান মোরাড বলেন, ক্যানসার নিরাময়ের অন্যান্য ওষুধ ও পদ্ধতি কেন পুরোপুরি সফল হচ্ছে না, সেই বিষয়টি নিয়ে তারা গবেষণা করেছেন। এর বিপরীতে কি পদক্ষেপ নেওয়া যায় সেটি উদ্ভাবন করতে গিয়েই নতুন পদ্ধতির আবিষ্কার হয়। প্রচলিত বেশির ভাগ ওষুধ ক্যানসার আক্রান্ত কোষের একটি নির্দিষ্ট অংশে আক্রমণ চালায়। কিন্তু নতুন পদ্ধতিতে ক্যানসার আক্রান্ত কোষকে তিনটি ভিন্ন ভিন্ন দিক থেকে একই সময়ে আক্রমণ করা হয়।\nএরই মধ্যে ইঁদুরের ওপর নতুন পদ্ধতি পরীক্ষামূলকভাবে প্রয়োগ করা হয়েছে। বায়োটেক কোম্পানিটির দাবি, সেই পরীক্ষা সফল হয়েছে। এবার এই পদ্ধতির জন্য উপযুক্ত ওষুধ তৈরির প্রস্তুতি নেওয়া হচ্ছে। সংশ্লিষ্টরা বলছেন, আগামী বছরেই নতুন ওষুধ বাজারে আনার পরিকল্পনা আছে তাদের।\nআরও পড়ুনদেশে বেশি মৃত্যু হৃদ্‌রোগে, অপ্রতিরোধ্য ক্যানসার\nদেশে যকৃতের ক্যানসারে বেশি মানুষ মারা যাচ্ছে\n"
  },
  {
    "headline": "\n‘আমলাতান্ত্রিক আইসিসি’র ওপর রাগ পাকিস্তানের\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\nসরফরাজ আহমেদের শাস্তি নিয়ে আইসিসির ওপর রাগ কমছেই না পাকিস্তানের। পাকিস্তান ক্রিকেট বোর্ড (পিসিবি) এর আগেই নিজেদের অসন্তোষের কথা জানিয়েছিল। তখন সংবাদমাধ্যমে কিছু না বললেও এবার পিসিবি সভাপতি এহসান মানি বেশ তীব্রভাবেই আইসিসির সমালোচনা করেছেন। আইসিসির এই সিদ্ধান্তে ‘সাধারণ বিচারবুদ্ধি’র চেয়ে ‘আমলাতন্ত্র’ বা ‘কাগুজে নিয়মকানুন’ আইসিসিকে বেশি প্রভাবিত করেছে বলে মন্তব্য করেছেন মানি।\nএহসান মানি নিজেও আইসিসির সভাপতি ছিলেন। ইমরান খান সরকারে আসার পর পিসিবি প্রধানের দায়িত্ব নেওয়া মানি প্রথম বড় বিতর্কের মুখে পড়লেন এই ঘটনাতেই। দক্ষিণ আফ্রিকা সফরে ওয়ানডে সিরিজে পাকিস্তান অধিনায়ক সরফরাজ বর্ণবাদী মন্তব্য করে চার ম্যাচ নিষিদ্ধ হয়েছেন। দেশেও ফিরিয়ে আনা হয়েছে তাঁকে। পিসিবি মনে করে, ঝামেলা মাঠের বাইরেই মিটিয়ে ফেলার পরও আইসিসির শাস্তি দেওয়াটা বাড়াবাড়ি। বিশেষ করে কেবল আইসিসির বর্ণবাদ-বিরোধী বিধির একটি শর্ত অক্ষরে অক্ষরে পালন হয়নি বলেই শাস্তি হয়েছে বলে মনে করে পিসিবি।\nসরফরাজ যে মন্তব্য করেছিলেন, তাতে শুধু বর্ণবাদ নয়, প্রতিপক্ষ ক্রিকেটারের মাকে অসম্মান করার অপরাধও হয়। ফলে আইসিসির দেওয়া চার ম্যাচের শাস্তি অনেকের কাছেই যথার্থ মনে হয়েছিল। যদিও এর আগে পিসিবি তাদের হতাশা প্রকাশ করে প্রকাশ্যে। এখন মানি বলছেন, সিদ্ধান্ত নেওয়ার ক্ষেত্রে আইসিসি বেশি করে নিয়মকানুন দেখেছে। আইসিসি যে যে প্রক্রিয়া অনুসরণ করত, পিসিবির উদ্যোগে এর চেয়ে বেশিই করা হয়েছিল। কিন্তু আইসিসি তা বিবেচনায় নেয়নি।\nওই ঘটনার পর সরফরাজ একাধিকবার প্রকাশ্যে ক্ষমা চান। তাঁর বর্ণবাদী মন্তব্যের শিকার হওয়া ব্যাটসম্যান আন্দিলে ফিকোয়াওর কাছে ক্ষমা চেয়ে হাত মিলিয়ে ছবিও তুলেছেন সরফরাজ। দক্ষিণ আফ্রিকা অধিনায়ক ফাফ ডু প্লেসি সরফরাজকে ক্ষমা করে দেন। এই ঘটনায় শুরু থেকে চুপ থাকলেও আকস্মিকভাবে আইসিসি চার ম্যাচের নিষেধাজ্ঞা দিয়ে দেয়। এ নিয়েও বিভ্রান্তি দেখা দিয়েছিল। কারণ আইসিসির নিষেধাজ্ঞার ঘোষণা আসার আগেই পিসিবি সরফরাজকে সিরিজের চতুর্থ ওয়ানডেতে একাদশের বাইরে রাখে।\nএখন মানি দাবি করছেন, শুধু এক ম্যাচ নয়, তাঁরা নিজেরাই বাকিদের সতর্কবার্তা দিতে সরফরাজকে দুই-তিন ম্যাচ নিষিদ্ধের কথা ভাবছিলেন। পাকিস্তান নিজেরাই এত উদ্যোগ নেওয়ার পর আইসিসি কেন শাস্তি দিল, সেটার ব্যাখ্যা পাচ্ছেন না মানি, ‘আমাদের বক্তব্য হলো, ক্ষমা চাওয়া হয়েছিল, সেটা গৃহীতও হয়েছিল। এরপর একমাত্র প্রশ্ন হতে পারে, সরফরাজের শাস্তিটা পাওনা ছিল কি না। আমি তো আগেই বলেছি, সরফরাজকে ২-৩ ম্যাচের জন্য বসিয়ে রাখা উচিত ছিল। আমি এটা খুব করে চেয়েছিলাম, যেন বাকিদের কাছে একটা শক্তিশালী বার্তা যায়।’\nআইসিসি সরফরাজের শাস্তি ও পুনর্বাসন প্রক্রিয়ায় ফিকোয়াওকে রাখতে চেয়েছিল। সরফরাজকে যে শিক্ষামূলক কর্মসূচিতে অংশ নিতে হবে, আইসিসির বর্ণবাদী বিধি অনুযায়ী ফিকোয়াওয়ের তাতে অংশ নেওয়ার কথা ছিল। তবে ফিকোয়াও আবার সরফরাজের সঙ্গে এককক্ষে বসে হাত মিলিয়ে বিষয়টি সেখানে মিটমাট করতে আগ্রহী ছিলেন না। আইসিসির বিধিতে আছে, এই এক রুমে বসে মধ্যস্থতার বিষয়টি সুরাহা করতে হবে আইসিসির কোনো প্রতিনিধিকে।\nকেবল এই নিয়মটি ঠিকমতো মানা হয়নি বলেই সরফরাজ শাস্তি পেয়েছেন বলে দাবি করলেন মানি, ‘আমরা সব মিটিয়েই ফেলেছিলাম। তাই সাধারণ বিচারবুদ্ধি বলে, ঘটনা সেখানেই শেষ হয়ে গেলে ভালো হতো। আমরা সব পর্যায়েই ক্ষমা চেয়েছিলাম, সবাই ক্ষমা করেও দিয়েছিল। দক্ষিণ আফ্রিকা ক্রিকেট বোর্ডের সঙ্গে আমাদের সম্পর্কও ভালো। কিন্তু ফিকোয়াও মর্মাহত, আর সে সমাধান প্রক্রিয়ায় অংশ নিতে আগ্রহী না বুঝে আইসিসি হুট করে বিষয়টিতে ঢুকে পড়ে সরফরাজকে শাস্তি দিল। আমার মতে এটা কিছুটা বাড়াবাড়ি হয়ে গেছে। দুজনকে একই কক্ষে (আবার) বসালে আর কীই-বা হতো? তারা তো আর স্কুলে পড়ে না।’\nআইসিসি অবশ্য মনে করে, বর্ণবাদী ঘটনা এতটাই গুরুতর ছিল, এখানে হস্তক্ষেপ করতেই হতো। দুই বোর্ড নিজেদের মধ্যে মিটমাট করে নিলেই হবে না, আইসিসির নিয়ম অবশ্যই অনুসরণ করতে হবে। এতে করে আইসিসি সবার কাছে এই বার্তা দিতে চেয়েছে, কোনো অবস্থাতেই এ ধরনের ঘটনায় সামান্য ছাড়ও আইসিসি দেবে না।\nআবার পিসিবির বক্তব্য, আইসিসি যদি শাস্তি দেবেই, তাহলে এত দেরি করল কেন? মঙ্গলবার ঘটনা ঘটেছে, আইসিসি সরফরাজকে শাস্তি দিয়েছে শনিবার রাতে। এর আগে বিবৃতিও দেয়নি। সরফরাজ যে শাস্তি পেয়েছেন, এটা প্রথম জানিয়েছেন ডু প্লেসি, এমনকি পাকিস্তানের ভারপ্রাপ্ত অধিনায়ক শোয়েব মালিকও বিষয়টি জানতেন না পরিষ্কারভাবে। চতুর্থ ওয়ানডেতে টস হয়ে যাওয়ার আধা ঘণ্টা পরে আইসিসির বিবৃতি আসে।\nমানি বলছেন, ‘আমার এখানেই আপত্তি। তারা বিষয়টি ঝুলিয়ে রেখেছিল। আমাদের বিবৃতি আর ক্ষমা চাওয়া তো ততক্ষণে সবার কাছে পৌঁছে গিয়েছিল। এটা এমন একটা ঘটনা, এ নিয়ে লুকোছাপা করার কিছু নেই। এটা নিয়ে আপনাকে পরিষ্কার ও দৃঢ়ভাবে অবস্থান নিতে হবে। আমরা এর সবই করেছিলাম। কিন্তু আইসিসি যেহেতু দুজন খেলোয়াড়কে এক কক্ষে ডেকে নিতে পারল না, শুধু এ কারণেই তারা সরফরাজকে শাস্তিটা দিয়ে দিল। আমার কাছে এটাই স্রেফ কাণ্ডজ্ঞানহীন কাণ্ড। এতটা আমলাতান্ত্রিকতা কেন? একজন আইসিসির মধ্যস্থতাকারীর সামনে এই দুজন এক কক্ষে বসে হাত মেলায়নি বলেই আপনাকে হুবহু বইয়ের নিয়ম মেনে চলতে হবে? আমাদের আইসিসির কোনো সমঝোতাকারীর দরকার নেই। আমরা এ ব্যাপারে শক্ত অবস্থান এ জন্যই নিয়েছি, কাগুজে নিয়মকানুনের কাছে কোনো না কোনোভাবে সাধারণ বিচারবুদ্ধি পরাজিত হয়েছে।’\nকোনোভাবেই পিসিবি সরফরাজের অপরাধকে খাটো করে দেখছে না, বা তাঁর পিঠ বাঁচানোর চেষ্টা হচ্ছে না বলেও দাবি করেন মানি। তিনি বরং মনে করেন, সরফরাজের মন্তব্য খুবই বাজে ছিল। দুটি কারণে এটি আরও বাজে। প্রথমত দক্ষিণ আফ্রিকার ইতিহাসের কারণেই বর্ণবাদী মন্তব্য খুবই স্পর্শকাতর। দ্বিতীয়ত, মন্তব্যটি খোদ একটি দলের অধিনায়ক করেছেন। মানি বলেছেন, সরফরাজকে ভবিষ্যতের জন্য কড়া সতর্কবার্তা দেওয়া হবে, বাকিদেরও এ ব্যাপারে সচেতন করা হবে। তবে তাঁর বক্তব্য, সংস্কৃতিগত পার্থক্যের কারণেও এমনটা ঘটেছে, ‌‘আসলে এর সঙ্গে সাংস্কৃতিক একটা ব্যাপারও জড়িয়ে আছে। ও যে শব্দটা বলেছে, পাকিস্তানে হলে কেউ হয়তো গায়ে মাখত না। আমি বলছি না পাকিস্তানের সংস্কৃতিতেও এমনটা বলা ঠিক। তবে ও যেভাবে কথাটা বলেছে, তাতে কিন্তু কারও প্রতি তীব্র বিদ্বেষ বা ক্ষোভজনিত কিছু ছিল না।’\n"
  },
  {
    "headline": "\nমোস্তাফিজ পারলে সাইফউদ্দীন কেন নন!\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\n\nএক ওভারে টানা পাঁচ ছয়—ডেভিড মিলারের সেই বিধ্বংসী চেহারাটা আজও কি সাইফউদ্দীনের মনে ভাসে? না ভাসলেও মিলার যে তাঁর পিছু ছাড়েন না! সাইফ ভালো কিংবা খারাপ যেটাই করুন, মিলার-প্রসঙ্গ আসবেই। আজও এল\nডেভিড মিলার দেখি এখনো পিছু ছাড়েননি সাইফউদ্দীনের! ২০১৭ সালের অক্টোবরে পচেফস্ট্রুমে সাইফের চোখের জল-নাকের জল এক করতেই শুধু বাদ রেখেছিলেন প্রোটিয়া ব্যাটসম্যান! বাংলাদেশের তরুণ পেসবোলিং অলরাউন্ডারের করা ১৯তম ওভারে টানা পাঁচ ছক্কা মারলেন মিলার! পরে সেঞ্চুরিও করলেন।\nসাইফউদ্দীন ডেথ ওভারে ভালো করলেও মিলার-প্রসঙ্গ আসে। খারাপ করলে তো আসেই! আজও যেমন ঢাকা ডায়নামাইটসের বিপক্ষে দুর্দান্ত বোলিং করার পর এল। সাইফউদ্দীন যেন বিরক্তই হলেন তাঁর এই আনন্দক্ষণে মিলারকে টেনে আনায়, ‘সংবাদ সম্মেলনে এলেই আপনারা সবাই মিলারের কথা বলেন। যেটা চলে গেছে সেটা তো চলেই গেছে। নিজেকে প্রমাণ করতে পেরেছি আজকের ম্যাচে। আমি যে পারি (ডেথ ওভারে ভালো বোলিং) সেটা আজ করে দেখিয়েছি। সামনে এমন সুযোগ পেলে চেষ্টা করব আজকের মতো দলকে জেতানোর।'\nআজ শেষ ওভারে ঢাকা ডায়নামাইটসের দরকার ছিল ১৩ রান। তখনো ক্রিজে ব্যাটসম্যান আন্দ্রে রাসেল। বোলিংয়ে আসেন সাইফউদ্দীন। আগের ৩ ওভারে ১ মেডেন দিয়ে ১১ রানে পেয়েছেন ৩ উইকেট, অধিনায়ক তাঁর ওপরই তো ভরসা রাখবেন। কিন্তু বোলার যখন সাইফউদ্দীন, পচেফস্ট্রুমের স্মৃতি যে ফিরে আসে মিরপুরে। ডেথ ওভারে সাইফউদ্দীন কতই তো মার খেয়েছেন। মিলারের মার তো কখনো ভোলার নয়!\nমিলারের কাছে ওই পিটুনি খাওয়ার পর গত দুই বছরে ডেথ ওভারের বোলিং নিয়ে অনেক কাজ করেছেন সাইফউদ্দীন। আর এতে তাঁকে পরোক্ষভাবে সহায়তা করেছেন মোস্তাফিজুর রহমান। 'ফিজ'কে দেখে শিখেছেন, শেষ দিকে কীভাবে বোলিং করতে হয়।\nসাইফউদ্দীনের কথা হচ্ছে, বয়সভিত্তিক ক্রিকেট থেকে তাঁর বন্ধু মোস্তাফিজ যদি ডেথ ওভারে দুর্দান্ত বোলিং করতে পারেন, তিনি কেন পারবেন না? আজ রাসেলকে কীভাবে সামলেছেন, সেটি বলতে গিয়ে মোস্তাফিজের কথাই বললেন কুমিল্লার পেস বোলিং অলরাউন্ডার, ‘আমার পরিকল্পনা ছিল ওয়াইড ইয়র্কার করব। রাসেল পাওয়ার হিটার, সে ভালো ছয় মেরে দিয়েছে (পঞ্চম বলে)। যেহেতু ওয়াইড ইয়র্কারে কাজ হয়নি, তাই শেষ বলটা শতভাগ ইয়র্কার করেছি। মোস্তাফিজ এভাবেই একটা ম্যাচ জিতিয়েছিল রংপুরের বিপক্ষে (ফরহাদ রেজা টানা পাঁচটা বল ব্যাটে লাগাতে পারেননি)। আমি এটা উপলব্ধি করছিলাম। মোস্তাফিজ আমার বয়সী। সে পারলে আমি কেন পারব না? বিষয়টা মাথায় রেখে বোলিং করে সফল হয়েছি।'\n"
  },
  {
    "headline": "\nকুমিল্লা ভিক্টোরিয়ানস: ঢাকা ডায়নামাইটস\nম্যান অব দ্য ম্যাচ: মোহাম্মদ সাইফউদ্দীন\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\nকুমিল্লা ভিক্টোরিয়ানস ১ রানে জয়ী।\n"
  },
  {
    "headline": "\nএসএসসির ভুয়া প্রশ্ন ফাঁসের অভিযোগ আটক ১\n",
    "topics": [
      "প্রচ্ছদ",
      "বাংলাদেশ",
      "অপরাধ"
    ],
    "content": "\nএসএসসি পরীক্ষার ভুয়া প্রশ্নপত্র ফাঁসের অভিযোগে নেত্রকোনায় এক কলেজপড়ুয়া শিক্ষার্থীকে আটক করা হয়েছে। শুক্রবার সন্ধ্যায় শহরের সাতপাই বিলপাড় এলাকায় একটি ছাত্রাবাস থেকে র‍্যাপিড অ্যাকশন ব্যাটালিয়ন (র‍্যাব) তাঁকে আটক করে।\nআটক শিক্ষার্থীর নাম মহসিন আলম ওরফে সাজু (১৮)। তিনি কেন্দুয়া উপজেলার গগড়া গ্রামের মো. সাদ্দাম হোসেনের ছেলে ও নেত্রকোনা সরকারি কলেজের একাদশ শ্রেণির ছাত্র।\nএলাকার কয়েকজন বাসিন্দা ও র‍্যাব সূত্রে জানা গেছে, মহসিন আলম সামাজিক যোগাযোগ মাধ্যম ফেসবুকে একটি ভুয়া আইডি খুলে এসএসসি পরীক্ষা বাংলা প্রথম পত্রের ভুয়া প্রশ্নপত্র তৈরি করে ৫০০ টাকার বিনিময়ে বিক্রি করে পরীক্ষার্থীদের প্রতারিত করছিল। গোপন সংবাদের ভিত্তিতে কিশোরগঞ্জ র‍্যাব–১৪ এর কোম্পানি কমান্ডার লে. কর্নেল শোভন খানের নেতৃত্বে শুক্রবার সন্ধ্যায় তাঁকে আটক করা হয়।\nলে. কর্নেল শোভন খান রাত সাড়ে সাতটার দিকে প্রথম আলোকে মুঠোফোনে ঘটনার সত্যতা নিশ্চিত করে বলেন, ‘আটক হওয়া ওই যুবককে জিজ্ঞাসাবাদ চলছে। প্রাথমিকভাবে তিনি ভুয়া প্রশ্নপত্র ফাঁসের কথা স্বীকার করেছেন। তাঁকে কিশোরগঞ্জ র‍্যাব ক্যাম্পে নিয়ে যাওয়া হচ্ছে। পরে নেত্রকোনা মডেল থানায় মামলা করা হবে।’\nউল্লেখ্য, কাল শনিবার থেকে এসএসসি ও সমমানের পরীক্ষা শুরু হচ্ছে।\n"
  },
  {
    "headline": "\nএকুশে গ্রন্থমেলার উদ্বোধন\nনতুন প্রজন্মকে দেশের সঠিক ইতিহাস জানাতে হবে: প্রধানমন্ত্রী\n",
    "topics": [
      "প্রচ্ছদ",
      "বাংলাদেশ",
      "সরকার"
    ],
    "content": "\nবাংলা একাডেমি সাহিত্য পুরস্কার পেলেন কাজী রোজী (কবিতা), মোহিত কামাল (কথাসাহিত্য), সৈয়দ মো. শাহেদ (প্রবন্ধ এবং গবেষণা) এবং আফসান চৌধুরী (মুক্তিযুদ্ধবিষয়ক গবেষণা)।\nপ্রধানমন্ত্রী শেখ হাসিনা নতুন প্রজন্মকে দেশের সঠিক ইতিহাস জানানোর ওপর গুরুত্বারোপ করে বলেছেন, কতটা ত্যাগ আর সংগ্রামের পথ পাড়ি দিলে একটি জাতি তাঁর কাঙ্ক্ষিত গন্তব্যে পৌঁছতে পারে, তা তাদের জানাতে হবে। প্রধানমন্ত্রী শেখ হাসিনা আজ শুক্রবার বিকেলে রাজধানীর বাংলা একাডেমিতে মাসব্যাপী অমর একুশে গ্রন্থমেলা-২০১৯ উদ্বোধনকালে প্রধান অতিথির ভাষণে এ কথা বলেন।\nশেখ হাসিনা বলেন, ‘আমাদের নতুন প্রজন্মকে এসব ইতিহাস জানাতে হবে। কত ত্যাগ, তিতিক্ষা, রক্তপাতের মধ্য দিয়ে একটি জাতি তার কাঙ্ক্ষিত লক্ষ্যে পৌঁছতে পারে, বাঙালির স্বাধীনতার ইতিহাস তার উজ্জ্বল দৃষ্টান্ত।’ তিনি বলেন, এ বছরই ২০১৯ সালের ১৭ নভেম্বর একুশের আন্তর্জাতিক স্বীকৃতিলাভের ২০ বছর পূর্তি হবে। উনসত্তরের উত্তাল গণ-অভ্যুত্থান এবং বাংলার সংগ্রামী জনতার দ্বারা শেখ মুজিবুর রহমানকে ‘বঙ্গবন্ধু’ উপাধিতে অভিষিক্ত করারও ৫০ বছর পূর্ণ হচ্ছে এ বছর। বাংলাদেশের স্বাধীনতার সঙ্গে এসব ঘটনার ঘনিষ্ঠ যোগসূত্র রয়েছে, উল্লেখ করে প্রধানমন্ত্রী বলেন, ‘বায়ান্নর ভাষা আন্দোলন, উনসত্তরের গণ-অভ্যুত্থান, ৭০-এর নির্বাচনে নিরঙ্কুশ বিজয় লাভ—এসবের মাধ্যমেই বাঙালির স্বাধীনতার আকাঙ্ক্ষা বাস্তবরূপ লাভ করেছে।’\nমুক্তিযুদ্ধে নেতৃত্ব দেওয়া জাতির পিতার হাতে গড়া সংগঠন বাংলাদেশ আওয়ামী লীগ রাষ্ট্রীয় ক্ষমতায় থাকায় জাতি সাড়ম্বরে আগামী ২০২০ সালে জাতির পিতার জন্মশতবার্ষিকী এবং ২০২১ সালে স্বাধীনতার সুবর্ণজয়ন্তী উদযাপন করবে বলে আশাবাদ ব্যক্ত করেন প্রধানমন্ত্রী। তিনি বলেন, ‘স্বাধীনতার সুবর্ণজয়ন্তী এবং জাতির পিতার জন্মশতবার্ষিকী পালনের মধ্য দিয়ে আমাদের দেশের ইতিহাসকে আমরা আরও স্বচ্ছভাবে দেশের মানুষের কাছে এবং প্রজন্মের পর প্রজন্মের কাছে তুলে ধরতে পারব বলে আমি বিশ্বাস করি।’শুধু মহান মুক্তিযুদ্ধ নিয়ে নয়, ভাষা আন্দোলনের ইতিহাস নিয়েও অনেকে নানা বিভ্রান্তি ছড়িয়েছেন উল্লেখ করে জাতির পিতার কন্যা বলেন, বঙ্গবন্ধুর ‘অসমাপ্ত আত্মজীবনী’ এবং সম্প্রতি প্রকাশিত ‘সিক্রেট ডকুমেন্টস অব ইন্টেলিজেন্স ব্রাঞ্চ অন ফাদার অব দ্য নেশন বঙ্গবন্ধু শেখ মুজিবুর রহমান’ বই দুটিতে এসব বিভ্রান্তির অবসান হয়েছে বলে তিনি মনে করেন। শেখ হাসিনা বলেন, মোট ১৪টি খণ্ডে প্রকাশিত হচ্ছে ‘সিক্রেট ডকুমেন্টস অব ইন্টেলিজেন্স ব্রাঞ্চ অন ফাদার অব দ্য নেশন বঙ্গবন্ধু শেখ মুজিবুর রহমান’। এসব দলিলে বঙ্গবন্ধুর নেতৃত্বে স্বাধীনতা সংগ্রামের অনেক অজানা তথ্য জানা যাবে। প্রধানমন্ত্রী অনুষ্ঠানে ‘সিক্রেট ডকুমেন্টস অব ইন্টেলিজেন্স ব্রাঞ্চ অন ফাদার অব দ্য নেশন বঙ্গবন্ধু শেখ মুজিবুর রহমান’ শীর্ষক বইয়ের দ্বিতীয় খণ্ড প্রকাশ করেন। যেখানে ১৯৫১ থেকে ৫২ ভাষা আন্দোলনকালীন বঙ্গবন্ধুর কারাজীবনের ওপর পাকিস্তানি গোয়েন্দা প্রতিবেদন লিপিবদ্ধ হয়েছে। বাংলা একাডেমির চেয়ারম্যান জাতীয় অধ্যাপক আনিসুজ্জামানের সভাপতিত্বে সংস্কৃতিবিষয়ক প্রতিমন্ত্রী কে এম খালিদ, ভারতের বিশিষ্ট বাঙালি কবি শঙ্খ ঘোষ এবং মিসরীয় বিশিষ্ট লেখক, সাহিত্যিক এবং ‘দ্য ইজিপসিয়ান গেজেট’ পত্রিকার সম্পাদক মহসিন আল আরিশি অনুষ্ঠানে বিশেষ অতিথি হিসেবে বক্তৃতা করেন। সংস্কৃতি মন্ত্রণালয়ের সচিব মো. আবু হেনা মোস্তফা কামাল এবং জ্ঞান ও সৃজনশীল প্রকাশক সমিতির সভাপতি ফরিদ আহমেদও অনুষ্ঠানে বক্তৃতা করেন। বাংলা একাডেমির মহাপরিচালক কবি হাবিবুল্লাহ সিরাজী স্বাগত বক্তৃতা দেন।\nঅনুষ্ঠানে প্রধানমন্ত্রী বিভিন্ন ক্ষেত্রে বিশেষ অবদানের স্বীকৃতিস্বরূপ চারজনকে বাংলা একাডেমি সাহিত্য পুরস্কার-২০১৮তে ভূষিত করেন। পুরস্কার হিসেবে ২ লাখ টাকার চেক, ট্রফি এবং সনদ বিজয়ী ব্যক্তিদের হাতে তুলে দেন প্রধানমন্ত্রী। বিজয়ীরা হচ্ছেন: কাজী রোজী (কবিতা), মোহিত কামাল (কথাসাহিত্য), সৈয়দ মো. শাহেদ (প্রবন্ধ এবং গবেষণা) এবং আফসান চৌধুরী (মুক্তিযুদ্ধবিষয়ক গবেষণা)।\nঅনুষ্ঠানে মন্ত্রিপরিষদ সদস্যবৃন্দ, প্রধানমন্ত্রীর উপদেষ্টাবৃন্দ, সাংসদ, সাবেক মন্ত্রী এবং আওয়ামী লীগের জ্যেষ্ঠ নেতৃবৃন্দ, সরকারের ঊর্ধ্বতন কর্মকর্তাবৃন্দ, কবি, সাহিত্যিক, লেখক, বুদ্ধিজীবীসহ সুশীল সমাজের প্রতিনিধি, বিভিন্ন পাবলিক ও প্রাইভেট বিশ্ববিদ্যালয়ের উপাচার্য, বিদেশি কূটনীতিক এবং আমন্ত্রিত অতিথিরা উপস্থিত ছিলেন।\n"
  },
  {
    "headline": "\nমিরাজ নাম্বার টু, তাইজুল নাম্বার টু\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\nএকজনের নাম মিরাজ, অন্যজন তাইজুল। যা ভাবছেন তা নয়, এরা জাতীয় দলের মিরাজ-তাইজুল নয়। এরাও ক্রিকেটার, তবে এখনো পেরোয়নি হাইস্কুলের গণ্ডি। আর কাল জাতীয় স্কুল ক্রিকেটে দেশের দুই প্রান্তের দুই ম্যাচে অসাধারণ কীর্তি গড়ে শিরোনাম মিরাজ-তাইজুলরা। প্রাইম ব্যাংক স্কুল ক্রিকেটে খুলনা ন্যাশনাল হাইস্কুলের মিরাজ সেঞ্চুরির পর পেয়েছে ৮ উইকেট। লালমনিরহাট রেলওয়ে সরকারি হাইস্কুলের ছাত্র তাইজুলও কাল ৮ উইকেট পেয়েছে।\nশুধুই কি নাম, ক্রিকেটার হিসেবেও কত মিল মিরাজের সঙ্গে মিরাজের বা তাইজুলের সঙ্গে তাইজুলের। মেহেদী হাসান মিরাজের জেলা খুলনার বাসিন্দা মিরাজ হাওলাদারও অলরাউন্ডার। বাংলাদেশ অনূর্ধ্ব-১৯ ক্রিকেট দলের সাবেক অধিনায়ক মিরাজের মতো এই মিরাজও ডানহাতি ব্যাটসম্যান ও অফ স্পিনার। ন্যাশনাল হাইস্কুলের অধিনায়কও ছোট মিরাজ। অধিনায়কের অসাধারণ পারফরম্যান্সেই বঙ্গভাষী মাধ্যমিক স্কুলকে ১১৮ রানের বড় ব্যবধানে হারিয়েছে ন্যাশনাল স্কুল। প্রথম ব্যাট করে মিরাজের দল ২১.৩ ওভারে অলআউট ১৬৬ রানে। এই রানের ১১৪-ই মিরাজের। ৫ রানে ৩ উইকেট হারানোর পর উইকেট আসা মিরাজ আউট দলকে ১৬৬ রানে রেখে অষ্টম ব্যাটসম্যান হিসেবে। তার ৭৯ বলের ইনিংসে চার ১০টি, ছক্কা ৯টি। অষ্টম উইকেটে ৮৩ রান যোগ করেন মিরাজ, যেখানে তাঁর সঙ্গীর অবদান মাত্র ৪ রান। সঙ্গীর নামটাও চমকে যাওয়ার মতো, মেহেদী হাসান!\nএরপর মিরাজের স্পিনে ঘায়েল হয়ে বঙ্গভাষী ১৫.৬ ওভারে অলআউট ৪৮ রানে। টানা আট ওভারের স্পেলে ৩০ রান দিয়ে ৮ উইকেট মিরাজের। মানবিক বিভাগের ছাত্র মিরাজ কাল রাতে মুঠোফোনে জানাল বিখ্যাত ‘মিতা’র বোলিং তার ভালোই লাগে। তবে মেহেদী হাসান মিরাজ তার ‘আইডল’ নন। আইডলের নাম বিরাট কোহলি। ভারত অধিনায়কের মতো জেদও আছে মিরাজের। সেই জেদের ফলই নাকি কালকের এই পারফরম্যান্স, ‘আগের ম্যাচে হেরে গিয়েছিলাম। তাই একটু জেদ ছিল আজ কিছু করার। আমি উইকেটে আসার আগেই ৩ উইকেট নেই। ভালো করার ইচ্ছাটা আরও বাড়ল। তবে খেলেছি নিজের মতোই। শুরুতে এক-দুই করে নিয়ে পরে চড়াও হয়েছি। বোলিংয়েও চেষ্টা করেছি উইকেট নেওয়ার মতো বল করার।’\nসেই চেষ্টায় কী দারুণভাবেই না সফল মিরাজ! একই দিনে লালমনিরহাটে ২৩ রান খরচায় ৮ উইকেট পেয়েছে জেলার বাংলাদেশ রেলওয়ে সরকারি হাইস্কুলের তাইজুল ইসলাম। মজার ব্যাপার, বিখ্যাত মিতার মতো এই তাইজুলও বাঁহাতি স্পিনার। রংপুর বিভাগীয় অনূর্ধ্ব-১৬ দলের ক্রিকেটার তাইজুলের এমন বোলিংয়ের পরও অবশ্য হেরেছে তার স্কুল। ১৬০ রানের লক্ষ্যে ব্যাট করা বর্ডার গার্ড হাইস্কুল ১১৮ রানে নবম উইকেট হারানোর পরও জিতে যায়।\n"
  },
  {
    "headline": "\nফাইনালের আগেই ফাইনাল খেলবে বার্সা-রিয়াল\n",
    "topics": [
      "প্রচ্ছদ",
      "খেলা",
      "ফুটবল"
    ],
    "content": "\nমহা সমস্যাতে পড়েছিল সবাই। এক দিকে স্বপ্নের ফাইনাল, অন্যদিকে দুটি এল ক্লাসিকোর লোভ! শেষ পর্যন্ত ফুটবলপ্রেমীদের কপালে দুটি এল ক্লাসিকোই জুটল। কোপা দেল রের সেমি ফাইনালেই মুখোমুখি হচ্ছে বার্সেলোনা ও রিয়াল মাদ্রিদ। এ দুই এল ক্লাসিকো দেখার স্বাদ পেয়েই তাই ভুলতে হচ্ছে আরেকটি ক্লাসিকো ফাইনাল না পাওয়ার হতাশা।\nপরশু সেভিয়াকে দুই লেগ মিলিয়ে ৬-৩ ব্যবধানে হারিয়ে সেমিফাইনালে উঠেছে বার্সেলোনা। গতকাল সে পথে হেঁটেছে রিয়ালও। কাতালান আরেক ক্লাব জিরোনাকে দুই লেগ মিলিয়ে ৭-৩ ব্যবধানে হারিয়েছে তারা। এরপরই আশা জেগেছে এল ক্লাসিকো ফাইনালের। ২০১৩-১৪ মৌসুমে সর্বশেষ কোপাতে দেখা হয়েছিল দুই দলের। ফাইনালে বেলের এক অবিশ্বাস্য দৌড়ের কাছে হেরে গিয়েছিল বার্সা। রিয়ালের সর্বশেষ কোপা দেল রে জয়ের ঘটনা এটি।\nগত চার বছর অন্য কোনো দলকে কাপ জিততে দেয়নি বার্সেলোনা। রিয়াল মাদ্রিদ যেখানে সেমিফাইনাল বা কোয়ার্টার ফাইনালই ছুঁতে বেগ পাচ্ছিল, সেখানে টানা চারবার কাপ জিতেছে বার্সেলোনা। টানা পঞ্চম কাপ জয়ের পথে আবারও বাধা হিসেবে রিয়ালকে পাচ্ছে তারা। সেমিফাইনালের প্রথম লেগ হবে ৬ ফেব্রুয়ারি। বার্সেলোনার মাঠে প্রথম লেগ হওয়ার পর বেশ বড় একটা বিরতি মিলবে দুই দলের। বার্নাব্যুতে দ্বিতীয় লেগ হবে ২৭ ফেব্রুয়ারি। মজার ব্যাপার লিগে এ দুই দলের পরের খেলাটিও হবে বার্নাব্যুতে, মাত্র ৪ দিনের মাথায়। তবে ২ মার্চের সে ম্যাচের আগেই জানা যাবে বার্সার টানা পঞ্চম কোপা দেল রে জয়ের স্বপ্নটা টিকে থাকছে কি না, নাকি চার বছরের ঘুম কাটাতে পেরেছে রিয়াল।\nকোপা দেল রের অন্য সেমিফাইনালে মুখোমুখি হবে রিয়াল বেতিস ও ভ্যালেন্সিয়া।\n"
  },
  {
    "headline": "\nসাংবাদিকের ওপর হামলা গ্রেপ্তার ৬\n",
    "topics": [
      "প্রচ্ছদ",
      "বাংলাদেশ",
      "আইন ও বিচার"
    ],
    "content": "\nকিশোরগঞ্জে সাংবাদিকের ওপর হামলা ও ক্যামেরা-মুঠোফোন ছিনতাইয়ের ঘটনায় ছয় ছিনতাইকারীকে গ্রেপ্তার করেছে পুলিশ। উদ্ধার করা হয়েছে দুটি ডিএসএলআর ক্যামেরা। গতকাল বৃহস্পতিবার রাতে শহরের বিভিন্ন স্থানে অভিযান চালিয়ে তাঁদের গ্রেপ্তার করা হয়।\nগ্রেপ্তার ব্যক্তিরা হলেন: কিশোরগঞ্জ শহরের শোলাকিয়া বনানী মোড় এলাকার আরমান মিয়া, শোলাকিয়া এলাকার বচন দত্ত, একই এলাকার মো. রিয়াজ, পূর্ব তারাপাশা গ্রামের আসিফুল আলম ও নিউটাউন এলাকার খোকন মিয়ার ছেলে মেহেদি হাসান ও একই এলাকার নাঈম আহমেদ।\nপুলিশ জানায়, একটি অনুষ্ঠানের কথা বলে গত ২২ জানুয়ারি রাতে অনলাইন ফটো এজেন্সি বাংলার চোখের কিশোরগঞ্জ প্রতিনিধি আবির হোসেন ও তাঁর বন্ধু কলেজছাত্র সাব্বির আহমেদকে শহরের শোলাকিয়া বনানী মোড় এলাকায় যেতে বলেন এক যুবক। মোটরসাইকেল নিয়ে ওই সাংবাদিক বনানী মোড়ে যাওয়ার পর শোলাকিয়া এলাকার মো. রিয়াজ তাঁদের অনুষ্ঠানস্থলে নিয়ে যাওয়ার কথা বলে কিশোরগঞ্জ সদর উপজেলার চংশোলাকিয়ায় অবস্থিত একটি পরিত্যক্ত খামারবাড়িতে নিয়ে যান। এ সময় সেখানে আগে থেকে অবস্থান নেওয়া ৮/১০ যুবক সাংবাদিক ও তাঁর বন্ধুকে পিটিয়ে আহত করে দুটি ক্যামেরা, দুটি মুঠোফোন ও মানিব্যাগ নিয়ে যান। এ ঘটনায় পরদিন অজ্ঞাতনামা ছিনতাইকারীদের আসামি করে কিশোরগঞ্জ মডেল থানায় একটি মামলা করেন আবিরের মা রুবি ইসলাম। পরে পুলিশ মুঠোফোনের সূত্র ধরে বিভিন্ন স্থানে অভিযান চালিয়ে তাঁদের গ্রেপ্তার করে।\nকিশোরগঞ্জ সদর মডেল থানার ভারপ্রাপ্ত কর্মকর্তা (ওসি) আবু বকর সিদ্দিক বলেন, এ ঘটনায় এখন পর্যন্ত ছয়জনকে গ্রেপ্তার করা হয়েছে। অন্যদের ধরতেও পুলিশি অভিযান অব্যাহত আছে।\n"
  },
  {
    "headline": "\nখালেদা জিয়াকে মুক্ত করার একমাত্র উপায় রাজপথ উত্তপ্ত করা\n",
    "topics": [
      "প্রচ্ছদ",
      "বাংলাদেশ",
      "রাজনীতি"
    ],
    "content": "\nবিএনপির ভাইস চেয়ারম্যান ও খালেদা জিয়ার অন্যতম আইনজীবী খন্দকার মাহবুব হোসেন বলেছেন, খালেদা জিয়াকে মুক্ত করতে হলে একমাত্র উপায় রাজপথ উত্তপ্ত করা। যত দিন রাজপথ উত্তপ্ত না হবে, তত দিন খালেদা জিয়াকে শুধু আইনি প্রক্রিয়ায় জেল থেকে বের করা যাবে না।ঢাকার জাতীয় প্রেসক্লাবে আজ শুক্রবার খালেদা জিয়ার নিঃশর্ত মুক্তির দাবিতে আয়োজিত এক নাগরিক প্রতিবাদ সভায় খন্দকার মাহবুব হোসেন এ মন্তব্য করেন। ‘নাগরিক অধিকার আন্দোলন ফোরাম’ নামের একটি সংগঠন এই প্রতিবাদ সভার আয়োজন করে।খন্দকার মাহবুব হোসেন বলেন, আজ সময় এসেছে, জাতি উপলব্ধি করেছে খালেদা জিয়াকে জেলে রেখে বিএনপি যে নির্বাচন করেছে, সে নির্বাচন করা কতটা সঠিক হয়েছে। নেতৃবৃন্দ একদিন তাঁর জবাব দেবেন। ইতিহাসও সে কথা বলবে।খন্দকার মাহবুব বলেন, খালেদা জিয়ার মুক্তির জন্য যা কিছু দরকার, রাজপথ উত্তপ্ত করে, আন্দোলন করে, সবকিছু করে তাঁর মুক্তির ব্যবস্থা করতে হবে। তিনি আরও বলেন, ঐক্যফ্রন্ট এবং বিএনপি নেতৃবৃন্দের প্রতি অনুরোধ করব, আপনারা একটি মাত্র ইস্যুতে ঐক্যবদ্ধভাবে আন্দোলন করুন, সেটা হলো খালেদা জিয়ার মুক্তি।সরকারের বিরুদ্ধে অভিযোগ করে মাহবুব হোসেন বলেন, খালেদা জিয়াকে গ্রেপ্তার করা হয়েছে রাজনৈতিক প্রতিহিংসার কারণে। তাই আইনের প্রক্রিয়া যতই আমরা বলি না কেন, সরকারের সদিচ্ছা ছাড়া তাঁকে মুক্ত করা যাবে না।’খন্দকার মাহবুব আরও অভিযোগ করেন, ‘আজ সরকার প্রতারণা করে, আইনশৃঙ্খলা বাহিনীর সহায়তায় এবং প্রশাসনের সহায়তায় ক্ষমতায় এসেছে। বঙ্গবন্ধু বাকশাল করেছিলেন, আইন করে একদল করেছিলেন। এবার শেখ হাসিনা প্রহসনের ভোটের মাধ্যমে একদলীয় শাসনব্যবস্থা কায়েম করেছেন। আগামী নির্বাচন অতি শিগগিরই হবে। জনগণের আশা-আকাঙ্ক্ষা থেকে বঞ্চিত করে কোনো সরকার কোনো দল ক্ষমতায় থাকতে পারবে না। এ সরকারকেও সরে যেতে হবে।’\nবিএনপির চেয়ারপারসনের উপদেষ্টা আতাউর রহমান ঢালী, নাগরিক আন্দোলন ফোরামের উপদেষ্টা সাঈদ আহমেদ প্রমুখ প্রতিবাদ সভায় উপস্থিত ছিলেন।\n"
  },
  {
    "headline": "\nভারতের কেন্দ্রীয় বাজেট\nপ্রথা ভেঙে পূর্ণাঙ্গ বাজেটই দিল মোদির সরকার\n",
    "topics": [
      "প্রচ্ছদ",
      "আন্তর্জাতিক",
      "ভারত"
    ],
    "content": "\nদুই মাস পরে ভোট, প্রথা ভেঙে অন্তর্বর্তীকালীন বাজেটের বদলে নরেন্দ্র মোদির সরকার তাই প্রায় পূর্ণাঙ্গ বাজেটই পেশ করে দিলেন। আজ শুক্রবার কেন্দ্রীয় যে বাজেট পেশ হলো, তাতে প্রান্তিক কৃষক, অসংগঠিত ক্ষেত্রে দরিদ্র শ্রমিক ও চাকরিজীবী মধ্যবিত্তের মন জয়ের চেষ্টা হয়েছে গত পাঁচ বছরে ক্রমশই যাঁরা সরকারের ওপর বিশ্বাস ও ভরসা হারিয়েছেন।\nঅর্থমন্ত্রী অরুণ জেটলি অসুস্থ হয়ে এখন আমেরিকায়। তাঁর জায়গায় বাজেট পেশ করেন অর্থ মন্ত্রকের অতিরিক্ত দায়িত্বপ্রাপ্ত রেলমন্ত্রী পীযূষ গোয়েল। দেশের বিভিন্ন রাজ্যের কৃষকেরা সরকারের ওপর ক্ষুব্ধ। সেই ক্ষোভের বহিঃপ্রকাশ ঘটেছে রাজস্থান, মধ্য প্রদেশ ও ছত্তিশগড়ের বিধানসভা ভোটে। কংগ্রেসের কাছে তিন রাজ্যই হারিয়েছে বিজেপি। এরই মধ্যে কংগ্রেস সভাপতি রাহুল গান্ধী ঘোষণা করেছেন, কেন্দ্রে ক্ষমতায় এলে দরিদ্রদের জন্য ন্যূনতম রোজগার নিশ্চিত করবেন। কংগ্রেসের প্রতিশ্রুতি ও কৃষক-ক্ষোভের মোকাবিলায় বাজেটে তিনি যে প্রস্তাব দিলেন, তাতে বছরে বাড়তি খরচ হবে ৭৫ হাজার কোটি রুপি। প্রস্তাব অনুযায়ী, দুই হেক্টর অর্থাৎ ৫ একরের (১৫ বিঘা) কৃষি জমির মালিকদের ব্যাংক খাতায় বছরে ৬ হাজার রুপি সরকার জমা দেবে। এই রুপি জমা পড়বে দু হাজার করে তিন দফায়। সরকারের দাবি, এতে উপকৃত হবেন দেশের ১২ কোটি প্রান্তিক কৃষিজীবী।\nভারতের শিক্ষিত চাকরিজীবী মধ্যবিত্ত শ্রেণি চিরকালই জনমত গঠনে প্রধান ভূমিকা নিয়ে থাকে। পাঁচ বছর আগের ভোটে এই শ্রেণিই ছিলেন প্রধানমন্ত্রী পদপ্রার্থী নরেন্দ্র মোদির প্রধান সমর্থক। কর্মসংস্থান সংকুচিত হওয়া, বেকারত্ব বৃদ্ধি এবং কর্মহীন প্রবৃদ্ধির ফলে এই শ্রেণি ক্রমশই সরকারের কট্টর সমালোচক হয়ে উঠেছে। পীযূষ গোয়েল তাঁর বাজেটে এই চাকরিজীবী মধ্যবিত্তদের মন জিততে কর ছাড়ে বিশেষ নজর দিয়েছেন। আয়করের ঊর্ধ্বসীমা যা এত দিন পর্যন্ত ছিল আড়াই লাখ, তা বাড়িয়ে ৫ লাখ করার প্রস্তাব রাখা হয়েছে। এর বাইরে দেড় লাখ রুপি পর্যন্ত বিনিয়োগে কর ছাড় ছিল। ফলে প্রস্তাব কার্যকর হলে চাকরিজীবী মধ্যবিত্তকে সাড়ে ৬ লাখ রুপি রোজগারের ওপর কোনো আয়কর দিতে হবে না। এই বাবদ সরকারের আয় কমবে বছরে প্রায় ২০ হাজার কোটি রুপি।\nঅসংগঠিত ক্ষেত্রের শ্রমিকদের জন্যও একটি পেনশন প্রকল্পের কথা ঘোষিত হয়েছে। এই প্রকল্প অনুযায়ী কোনো শ্রমিক, যাঁর মাসিক আয় ১৫ হাজার রুপির কম, ৬০ বছর বয়সের পর অবসর নিলে তিনি মাসে ৩ হাজার রুপি করে পেনশন পাবেন। অস্থায়ী অর্থমন্ত্রীর দাবি, বাজেটে ঘোষিত সব প্রস্তাব বাস্তবায়িত হলে কোষাগার ঘাটতি দাঁড়াবে মোট জাতীয় আয়ের ৩ দশমিক ৪ শতাংশ। কৃষি, শ্রমিক ও চাকরিজীবী মধ্যবিত্তর মন পেতে তৈরি এই বাজেটকে বিরোধীরা ‘পূর্ণাঙ্গ বাজেট’ বলেই অভিহিত করেছেন। বিরোধীদের অভিযোগ, ভোটের বছর ক্ষমতাসীন দল বরাবরই ‘ভোট অন অ্যাকাউন্ট’ পেশ করে, যাতে দু-তিন মাসের জন্য সরকারি খরচ অব্যাহত থাকে। আর্থিক বছরের বাকি সময়ের জন্য পূর্ণাঙ্গ বাজেট পেশ করে নব নির্বাচিত সরকার। এ ক্ষেত্রে মোদি-সরকার প্রথা ভেঙে পূর্ণাঙ্গ বাজেট পেশ করল।\nসাবেক প্রধানমন্ত্রী মনমোহন সিং এই বাজেটকে ‘ভোটের বাজেট’ বলে কটাক্ষ করেছেন। সাবেক অর্থমন্ত্রী পি চিদাম্বরম বলেন, ‘এটা ভোট অন অ্যাকাউন্ট নয়, অ্যাকাউন্ট ফর ভোট।’ কংগ্রেস নেতা শশী থারুরের প্রশ্ন, ‘ঋণ জর্জরিত কৃষক বছরে ৬ হাজার রুপি (মাসে ৫০০) নিয়ে কী করবে, ভেবে পাচ্ছি না।’ বিরোধী অভিমত, এই বিপুল ছাড়ের টাকা কোথা থেকে আসবে, বাজেটে তার কোনো দিশা নেই।\nশাসক দল বিজেপি অবশ্যই উৎফুল্ল। ভোটের মুখে এই জনমুখী বাজেট তাদের তুরুপের তাস বলে মনে করা হচ্ছে। চাকরিজীবী মধ্যবিত্তের আয়করে ছাড়ের প্রস্তাব দেওয়া মাত্র লোকসভায় বিজেপি সদস্যরা প্রায় দুই মিনিট ধরে প্রধানমন্ত্রীর উপস্থিতিতে ‘মোদি, মোদি’ ধ্বনি দেন। সংসদীয় ভারতের ইতিহাসে আইনসভায় প্রধানমন্ত্রীর নাম করে এমন জয়ধ্বনি কোনো দিন শোনা যায়নি।\n"
  },
  {
    "headline": "\nআইসিসিও বলছে, ভারতকে হারানো কঠিন\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\n২০ বছর পর ইংল্যান্ডে ফিরছে বিশ্বকাপ। গত দুই বছর ওয়ানডে ক্রিকেটে দুর্দান্ত ফর্মে আছে ইংলিশরা। এর ওপর ঘরের মাঠে বিশ্বকাপ। ফলে বহুদিন পর বিশ্বকাপের ফেবারিট হিসেবে ইংল্যান্ডের নাম তোলা হচ্ছে। কিন্তু অধরা বিশ্বকাপটা তাদের হাতে উঠবে কি না সন্দেহ থাকছেই। স্বয়ং আইসিসিই যে বলছে, ভারতকে টপকে অন্য কারও জেতা খু কঠিন হবে।\nদুর্দান্ত ফর্মে আছে বিরাট কোহলির দল। দক্ষিণ আফ্রিকায় ওয়ানডে সিরিজ জয়ের পর অস্ট্রেলিয়াতেও সাফল্য ধরে রেখেছে তারা। নিউজিল্যান্ডের মাটিতে সব সময় অসহায় হয়ে পড়া ভারত এবার সেখানেও জাত চেনাচ্ছে। নিউজিল্যান্ডকে কোনো সুযোগ না দিয়ে প্রথম তিন ম্যাচেই সিরিজের মীমাংসা করে দিয়েছে। পরের দুই ম্যাচে তাই মূল দল না খেলানোর বিলাসিতাও দেখাতে পারছে এখন। এভাবে প্রতিপক্ষের মাটিতে ভারতের এমন দাপুটে খেলা দেখে সবাই মুগ্ধ হচ্ছেন।\n১৯৯২ সালের ফরম্যাটে হবে এবারের বিশ্বকাপ ২০১৯। ফলে প্রত্যেক দল মুখোমুখি হবে একে অপরের। কোনো গ্রুপ নেই বলে পরিস্কার ফেবারিট বলা কঠিন। আর দলও মাত্র ১০টি খেলছে এবার। এমন ১০টি দল যারা নিজেদের দিনে যে কোনো প্রতিপক্ষকে হারাতে পারে। আইসিসির প্রধান নির্বাহী ডেভিড রিচার্ডসন তাই প্রথমে ফেবারিট হিসেবে কোনো দলকে চিহ্নিত করতে চাননি। কিন্তু পরে নিজেই স্বীকার করেছেন এবার ভারতকে হারানো কঠিন হবে, ‘কোন বিজয়ী ঠিক করা খুব কঠিন। ভারত অবশ্যই খুব ভালো খেলছে। ইংলিসগ অনেক বছর পর তাদের সেরা ওয়ানডে দল পেয়েছে। দক্ষিণ আফ্রিকাও ভালো পারফর্ম করছে। কিন্তু গত কয়েক বছরে ভারত যে উন্নতি করেচগে, তাতে ওদের হারানো খুবই কঠিন হবে।’\n"
  },
  {
    "headline": "\nচুল আর নখের দফা-রফা করল ঢাকা-কুমিল্লা\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\n\nবিপিএলে ঢাকা ডায়নামাইটসকে ১ রানে হারিয়ে পয়েন্ট টেবিলের শীর্ষে কুমিল্লা ভিক্টোরিয়ানস\n\nশেষ চারে উঠতে হলে করতে হবে ১২৮। কুমিল্লা ভিক্টোরিয়ানসের এই স্বল্প স্কোরের বিপরীতে ঢাকা ডায়নামাইটসের তারকা ব্যাটসম্যানদের রাখুন। কাইরন পোলার্ড, আন্দ্রে রাসেল, সাকিব আল হাসান। এ ছাড়া রনি তালুকদার, মিজানুর রহমান কিংবা সুনীল নারাইনের মতো কার্যকর ব্যাটসম্যানেরা তো আছেনই। ফলটা তাই ঢাকা এই রান তাড়া করতে নামার আগেই অনেকে আন্দাজ করে নিয়েছিলেন। ভুল। এবং ভক্তদের এই আন্দাজকে ভুল প্রমাণ করেছেন ঢাকার ব্যাটসম্যানেরা-ই!\nসাদামাটা এই রান তাড়া করতে নেমে ঢাকা হেরেছে ১ রানে। শেষ চারে উঠতে হলে এখন নিজেদের শেষ ম্যাচে জয় ছাড়া পথ নেই ঢাকার। অন্যদিকে রোমাঞ্চকর এই জয়ে পয়েন্ট টেবিলের শীর্ষে উঠল কুমিল্লা। ১১ ম্যাচে তাঁদের সংগ্রহ ১৬ পয়েন্ট। অথচ এই ম্যাচটা ঢাকা জিতে আজই নিশ্চিত করতে পারত শেষ চার।\n১৫ ওভার শেষে ঢাকার স্কোর ছিল ৫ উইকেটে ৯০। এখান থেকে টানা ১১ বলে ঢাকার ব্যাটসম্যানেরা কোনো রান করতে পারেননি! উল্টো ১৭তম ওভারে টানা দুই বলে পোলার্ড ও নুরুল হাসানকে ফিরিয়ে হ্যাটট্রিকের সম্ভাবনা জাগিয়ে তুলেছিলেন কুমিল্লার পেসার সাইফউদ্দিন। শেষ তিন ওভারে ঢাকার দরকার ছিল ৩৭ রান। আন্দ্রে রাসেল তখনো উইকেটে থাকায় ঢাকার আশা টিকে ছিল। অন্য প্রান্তে শুভাগত হোম। ১৮তম ওভারে শহীদ আফ্রিদির কাছ থেকে দুই ছক্কায় মোট ১৭ রান আদায় করে নেন রাসেল। আসলে শেষ ৩০ বলে প্রতি ওভারেই ক্ষণে ক্ষণে পাল্টেছে ম্যাচের রং। জয়ের পাল্লা কখনো কুমিল্লা আবার কখনো ঢাকার দিকে ভারী।\n১৯তম ওভারে তো নাটক আরও জমে গেল। ওয়াহাব রিয়াজের দ্বিতীয় বলে ক্যাচ দিলেন রাসেল। ঢাকার সমর্থকেরা তো চুপসে এতটুকু। কিন্তু টিভি আম্পায়ারের কল্যাণে শেরেবাংলার জায়ান্ট স্ক্রিনে ভেসে উঠল ‘নো বল’! বল করার সময় পাকিস্তানি পেসারের পা দাগের ওপাশে। ঢাকার সমর্থকেরা যেন হাঁফ ছেড়ে বাঁচলেন। ওই ওভারে শুভাগত ফিরলেও ৮ রান আসায় শেষ ওভারে জয়ের জন্য ১৩ রান দরকার ছিল ঢাকার। সমস্যা হলো স্ট্রাইকে ছিলেন রুবেল হোসেন। রাসেল অন্য প্রান্তে। ম্যাচে তখন টান টান উত্তেজনা। ঢাকা জিতে শেষ চারে উঠবে? নাকি সাকিবের দলকে অপেক্ষায় থাকতে হবে শেষ ম্যাচ পর্যন্ত।\nসাইফউদ্দিন শেষ ওভারের প্রথম বলেই তুলে নেন রুবেলকে। পরের বলে শাহাদত হোসেন ১ রান নিয়ে প্রান্ত বদল করলেও তৃতীয় বলে রাসেল কোনো রান নিতে পারেননি। অর্থাৎ শেষ তিন বলে ১২ রান দরকার ছিল ঢাকার। হাতে কোনো উইকেট নেই। সামনে রাসেলকে পেয়েও স্নায়ুর চাপ ধরে রেখে দুর্দান্ত বল করছিলেন সাইফউদ্দিন। কিন্তু নাটক আরও জমে যায় ম্যাচের শেষ দুই বলে। পঞ্চম বলে রাসেল ছক্কা মারায় শেষ বলে দরকার ছিল ৬ রান—অর্থাৎ আরও একটি ছক্কা।\nসাইফউদ্দিন শেষ বলটা করলেন রাসেলের পায়ের পাতা বরাবর—নিখুঁত ‘ব্লক হোল’ লেংথ। বলটা রাসেলের ব্যাটের ছোঁয়া লেগে সীমানাছাড়া, আর ১ রানের ব্যবধানে রোমাঞ্চ জিতল কুমিল্লা। উত্তেজনায় মাথার চুল ছেঁড়া আর নখ কামড়ানোর এই ম্যাচে রোমাঞ্চের স্বাদ পেয়েছেন দুই দলের সমর্থকেরাই। তবে রাসেল তেতো স্বাদ পেতে পারেন। ২৩ বলে ৩০ রান করে অপরাজিত থেকেও দলকে ম্যাচটা যে জেতাতে পারেননি!\nশুরুতে এই রান তাড়া করতে নামা ঢাকার দুই ওপেনারকে দেখেই অনেকের চোখ কপালে উঠেছে। মিজানুর রহমান এবং উপুল থারাঙ্গা। মিজানুর এখনো বড় স্কোর না পেলেও এই বিপিএলে না হয় বেশ কয়েকটি ম্যাচ খেলেছেন। কিন্তু থারাঙ্গা! লঙ্কান ওপেনারকে ঢাকার ব্যাটিং লাইনআপে আজ-ই প্রথম দেখা গেল। কোনো রান করতে না পারা থারাঙ্গা স্রেফ ৬টি বল নষ্ট করেছেন। দ্বিতীয় ওভারে থারাঙ্গাকে তুলে নেন কুমিল্লার স্পিনার মেহেদী হাসান। ঢাকার স্কোর তখন ১.৫ ওভারে ৬। এখান থেকে পরের ৩০ বলের মধ্যে রান উঠেছে ২৩, আর উইকেট পড়েছে আরও ৩টি! ঢাকার সমর্থকদের মনে কু–ডাক দিয়েছে তখন থেকেই।\nথারাঙ্গা ফেরার পর দলীয় ১৭ রানে ফিরেছেন আরেক ওপেনার মিজানুরও। ওপেনিং জুটিতে চমক দেখাতে গিয়ে ঢাকা যেন নিজেই চমকে গেছে! দুই ব্যাটসম্যান যে ভালো শুরু এনে দিতে পারেননি। স্পিনার মোশাররফ হোসেনের ঘূর্ণিতে মিজানুর ফিরেছেন চতুর্থ ওভারের শেষ বলে। স্কোরবোর্ডে তখন ১৭ রান। পরের ওভারের প্রথম বলেই রনিকেও তুলে নেন কুমিল্লার পেসার সাইফউদ্দিন। অর্থাৎ স্কোরবোর্ডে ১৭ রান থাকতে টানা দুই বলে ২ উইকেট হারায় ঢাকা। অধিনায়ক সাকিব এখান থেকে পারতেন আর কোনো বিপদ না ঘটতে দিতে।\nকিন্তু পরের ওভারেই সাকিব ‘আত্মহত্যা’ করেছেন। মেহেদী হাসানের আগের দুটি বলেই জোর করে মিডউইকেটে উড়িয়ে মারার চেষ্টা করেছেন ঢাকা অধিনায়ক। একটি ছক্কাও পেয়ে যান। কিন্তু এরপরও লোভ সামলাতে পারেননি। মেহেদীর ভালো লেংথের বলকে আবারও একইভাবে মারতে গিয়ে বোল্ড হন সাকিব (৭)।\n"
  },
  {
    "headline": "\nবিয়ে না করেই ছেলের মা!\n",
    "topics": [
      "প্রচ্ছদ",
      "বিনোদন",
      "বলিউড"
    ],
    "content": "\nসন্তানের মা হওয়ার জন্য বিয়ে করতে হয়? বলিউডের অনেকেই প্রমাণ করে দিয়েছেন, হয় না। বিয়ে না করেও সন্তানের বাবা হয়েছেন তুষার কাপুর, করণ জোহরের মতো তারকারা। এবার মা হলেন হিন্দি সিরিয়াল জগতের রানি একতা কাপুর (৪২)। গত ২৭ জানুয়ারি সারোগেসি পদ্ধতিতে প্রথম পুত্র সন্তানের মা হলেন তিনি। ছেলের নাম রাখা হয়েছে রবি কাপুর। অনেক দিন ধরেই মা হওয়ার আকাঙ্ক্ষার কথা বলছিলেন একতা। এক সাক্ষাৎকারে তিনি বলেছিলেন, মা হতে চান তিনি, তবে বিয়ে করতে চান না। কারণ বিয়ে করার সময় নেই তাঁর। বিয়ে করার থেকে স্পা করতে যাওয়া তাঁর কাছে বেশি জরুরি।\nছেলে তুষার কাপুরের সন্তান জন্মের পর দাদা হয়েছিলেন বলিউডের বরেণ্য অভিনেতা জীতেন্দ্র কাপুর। মেয়ে একতার সন্তান জন্মের মধ্য দিয়ে নানা হলেন তিনি। একতার বিশ্বাস, তাঁর ছেলে দেখতে একদম নানার মতো হয়েছে। মিড-ডে পত্রিকাকে জীতেন্দ্র বলেছেন, তাঁর পরিবার এবার পূর্ণতা পেল। তিনি বলেন, ‘শোভা (স্ত্রী শোভা কাপুর) আর আমি খবরটি শুনে অনেক খুশি হয়েছি। নাতিকে দেখার জন্য উদ্‌গ্রীব হয়ে ছিলাম। বাড়ির সবাই বলছে, রবি নাকি দেখতে আমার মতোই হয়েছে। যদিও বাচ্চাদের চেহারা ক্রমেই বদলায়। বড় হওয়ার পর কার মতো হবে কে জানে! এখন লক্ষ্মা আর রবিই আমার দুই চোখের মণি। আমার সন্তানদের সন্তান হয়েছে, এবার আমি শান্তিতে মরতেও পারব।’\n২০১৬ সালে সারোগেসি পদ্ধতিতে সন্তানের বাবা হন বলিউড তারকা তুষার কাপুর। এবার হলেন একতা কাপুর। দুজনের কেউই বিয়ে করেননি। এ প্রসঙ্গে জানতে চাইলে জিতেন্দ্র বলেন, ‘কেউ একা থাকুক বা বিয়ে করুক, আসল কথা সুখে থাকা। তুষার ও একতার ক্ষেত্রেও বিষয়টি তা-ই। তবে সন্তান হচ্ছে আশীর্বাদের মতো। এ এক বিরাট দায়িত্ব। ভালোবাসা দিয়ে একটি সন্তানকে বড় করে তোলা একটি আনন্দময় দায়িত্ব।’\nগত বৃহস্পতিবার সামাজিক যোগাযোগমাধ্যমে সন্তান জন্মের খবর প্রকাশ করেন একতা। তিনি লিখেছেন, ‘মা হতে পেরে আমি যে কত খুশি হয়েছি, সেটা বলে বোঝাতে পারব না। জীবনে অনেক সাফল্যের প্রত্যক্ষদর্শী হয়েছি। কিন্তু এই ছোট্ট শিশুটি আমার জীবনে যে আনন্দ নিয়ে এল, তার তুলনা হয় না।’\nকেবল অবিবাহিতরাই নয়, সারোগেসি পদ্ধতিতে মা–বাবা হয়েছেন বলিউডের অনেক বিবাহিত দম্পতিও। তাঁদের মধ্যে অন্যতম শাহরুখ খান, আমির খান, সানি লিওনি৷ হিন্দুস্তান টাইমস\n"
  },
  {
    "headline": "\nচিকিৎসকের আত্মহত্যা\nস্ত্রী-শ্যালিকা-বন্ধুসহ ছয়জনের নামে মামলা\n",
    "topics": [
      "প্রচ্ছদ",
      "বাংলাদেশ",
      "আইন ও বিচার"
    ],
    "content": "\nচিকিৎসক মোস্তফা মোরশেদ আকাশকে আত্মহত্যার প্ররোচনা দেওয়ার অভিযোগে তাঁর স্ত্রী, শ্বশুর, শাশুড়িসহ ছয়জনের বিরুদ্ধে মামলা হয়েছে। আজ শুক্রবার বিকেলে চট্টগ্রাম নগরের চান্দগাঁও থানায় মোস্তফা মোরশেদের মা জোবেদা খানম এ মামলা করেন।এজাহার সূত্রে জানা যায়, মামলায় আসামি হিসেবে মোস্তফা মোরশেদের স্ত্রী চিকিৎসক তানজিলা হক চৌধুরী মিতু, শ্বশুর আনিসুল হক চৌধুরী, শাশুড়ি শামীম শেলী, শ্যালিকা সানজিলা হক চৌধুরী, স্ত্রীর বন্ধু মাহবুবুল হক ও যুক্তরাষ্ট্রপ্রবাসী ভারতীয় নাগরিক প্যাটেলের নাম উল্লেখ করা হয়েছে।গতকাল বৃহস্পতিবার দিবাগত রাত ১২টার দিকে চট্টগ্রাম নগরের নন্দন কানন এলাকার এক বাসা থেকে তানজিলাকে গ্রেপ্তার করে পুলিশ।চান্দগাঁও থানার পরিদর্শক (তদন্ত) জোবাইর সৈয়দ প্রথম আলোকে বলেন, ছয়জনের নাম উল্লেখ করে এবং অজ্ঞাতপরিচয় আরও তিন থেকে চারজনকে আসামি করে নিহত চিকিৎসকের মা মামলা করেছেন। গ্রেপ্তার তানজিলাকে আদালতে নেওয়া হচ্ছে। তাঁকে আরও জিজ্ঞাসাবাদ করতে রিমান্ডের আবেদন করা হবে।মোস্তফা মোরশেদ আকাশ চট্টগ্রাম মেডিকেল কলেজ হাসপাতালে কর্মরত ছিলেন। মামলার এজাহারে বলা হয়, আসামিরা মানসিক যন্ত্রণা ও উত্তেজনা সৃষ্টি করায় আত্মনিয়ন্ত্রণ হারিয়ে ফেলে মৃত্যুমুখে পড়েন মোস্তফা মোরশেদ আকাশ। ২০০৯ সালে তানজিলার সঙ্গে আকাশের প্রেমের সম্পর্ক গড়ে ওঠে। ২০১৬ সালে তাঁদের বিয়ে হয়। বিয়ের পর যুক্তরাষ্ট্র ও বাংলাদেশে আসা যাওয়ার মধ্যে ছিলেন তানজিলা। বিয়ের পূর্বে ও পরে তিনি আসামি প্যাটেল ও মাহাবুবের সঙ্গে অনৈতিক সম্পর্ক বজায় রাখেন। তানজিলাকে বারবার শোধরানোর চেষ্টা করেও ব্যর্থ হয়ে অন্য আসামিদের চাপে পড়ে আত্মহত্যা করেন মোস্তফা মোরশেদ।এদিকে আজ শুক্রবার বেলা ১১টার দিনে চট্টগ্রাম নগর পুলিশ কমিশনারের কার্যালয়ের সম্মেলন কক্ষে এ বিষয়ে সংবাদ সম্মেলন করে পুলিশ। অতিরিক্ত উপকমিশনার (উত্তর) মিজানুর রহমান সংবাদ সম্মেলনে বলেন, গ্রেপ্তারের পর তানজিলা জিজ্ঞাসাবাদে স্বামীর অভিযোগের কিছু বিষয় স্বীকার করেছেন। আর কিছু বিষয় এড়িয়ে গেছেন।\n"
  },
  {
    "headline": "\nটি-টোয়েন্টির বিশ্ব রেকর্ডও এখন নেপালের\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\nআরব আমিরাত সফরটা শুধু দিয়েই যাচ্ছে নেপালকে। ওয়ানডেতে নিজেদের ইতিহাসের প্রথম সেঞ্চুরি পেয়েছে তারা। ওয়ানডের সর্বকনিষ্ঠ পঞ্চাশ করার রেকর্ডটিও এখন এক নেপালি কিশোরের দখলে। টি-টোয়েন্টি ক্রিকেটকেও তাই আর বাদ রাখল না দেশটি। টি-টোয়েন্টিতেও সর্বকনিষ্ঠ ফিফটির রেকর্ড এখন এক নেপালি ব্যাটসম্যানের।\nপ্রথমে ব্যাট করে ১৫৩ রান তুলেছিল সংযুক্ত আরব আমিরাত। সে রান তাড়া করতে নেমে বিপদে পড়ে নেপাল। মাত্র ৩৬ রানে ৩ উইকেট হারিয়ে ফেলার পর নেমেছিলেন সন্দীপ জোরা। ইনিংস শেষ হওয়ার আগে তাঁকে আউট করতে পারেনি আরব আমিরাতের বোলাররা। ৪৬ বলে ৫৩ রানের এক ইনিংস খেলেছেন জোরা। এ হাফ সেঞ্চুরিতেও দলের হার এড়াতে পারেননি এই ব্যাটসম্যান। নেপাল হেরেছে ২১ রানে। কিন্তু জোরার রেকর্ড এর আগেই হয়ে গেছে।\nগতকাল জোরার বয়স ছিল ১৭ বছর ১০৩ দিন। টি-টোয়েন্টিতে এত কম বয়সে পঞ্চাশ করতে পারেননি কেউ। এর আগের রেকর্ডটি ছিল ১৮ বছর ১৭৭ দিন। কানাডার হিরাল প্যাটেল গড়েছিলেন সে রেকর্ড। জোরা কাল এক ধাক্কায় রেকর্ড থেকে ১ বছর ৭৪ দিন কমিয়ে এনেছেন।\nমজার ব্যাপার, এই সফরেই নেপালের আরেক কিশোর কিংবদন্তি শচীন টেন্ডুলকার ও শহীদ আফ্রিদিকে পেছনে ফেলেছেন। ওয়ানডেতে সবচেয়ে কম বয়সে ফিফটির রেকর্ডটি ছিল শহীদ আফ্রিদির দখলে। ১৯৯৬ সালে নাইরোবিতে শ্রীলঙ্কার বিপক্ষে ১৬ বছর ২১৭ দিন বয়সে ৩৭ বলে সেঞ্চুরি করেছিলেন আফ্রিদি। আর আন্তর্জাতিক ক্রিকেটে সবচেয়ে কম বয়সে ফিফটির রেকর্ড ছিল শচীন টেন্ডুলকারের। মাত্র ১৬ বছর ২১৩ দিন বয়সে পাকিস্তানের বিপক্ষে ফিফটি করে দারুণ এক রেকর্ড গড়েছিলেন শচীন টেন্ডুলকার।\nদুবাইয়ে আরব আমিরাতের বিপক্ষে গত ২৬ জানুয়ারি সিরিজের দ্বিতীয় ৫৮ বলে ৫৫ রান করেন নেপাল ক্রিকেটের ‘ভবিষ্যৎ’ হিসেবে খ্যাতি পাওয়া রোহিত পাউদেল। ১৬ বছর ১৪৬ দিন বয়সে ফিফটি করে তাই এক ঢিলে দুই পাখি মেরেছেন পাউদেল।\n"
  },
  {
    "headline": "\nহোয়াটসঅ্যাপে বই লিখে বন্দীর সাহিত্য পুরস্কার জয়\n",
    "topics": [
      "প্রচ্ছদ",
      "আন্তর্জাতিক",
      "অস্ট্রেলিয়া"
    ],
    "content": "\nইরানি কুর্দি সাংবাদিক বেহরুজ বুচানি অস্ট্রেলিয়ায় আশ্রয়ের সন্ধানে নৌকায় পাড়ি দিচ্ছিলেন সাগর। বিপজ্জনক এ যাত্রার কারণে তাঁকে অস্ট্রেলিয়া কর্তৃপক্ষ বন্দী করে। পাঁচ বছরের বেশি সময় ধরে তিনি বন্দী জীবন যাপন করছেন। মাঝে আটক কেন্দ্র পাল্টেছেন। এখন শ–খানেক মানুষের সঙ্গে রয়েছেন পাপুয়া নিউগিনির মানুস দ্বীপে। নিঃসঙ্গ বন্দী জীবনে হোয়াটসঅ্যাপে বার্তা লিখে লিখে গোটা একটি বই লিখে ফেলেন তিনি। আর সেই বইটি এ বছর অস্ট্রেলিয়ার সর্বোচ্চ সাহিত্য পুরস্কার জয় করেছে।\nবিবিসি অনলাইনের খবরে জানানো হয়, দ্বীপে আটক অবস্থায় হোয়াটসঅ্যাপে বার্তা লিখে ‘নো ফ্রেন্ড বাট দ্য মাউন্টেনস’ (পাহাড় ছাড়া কোনো বন্ধু নেই) শিরোনামে বই লেখেন বুচানি। তাঁর লেখা এই বইটি ২০১৯ সালে ‘ভিক্টোরিয়ান প্রাইজ ফর লিটারেচার’ পুরস্কার লাভ করে। এ পুরস্কারের অর্থ মান হচ্ছে এক লাখ অস্ট্রেলিয়ান ডলার (৬০ লাখ ৯৭ হাজার টাকার বেশি)। সর্বোচ্চ সাহিত্য পুরস্কার ছাড়াও নো ফ্রেন্ড বাট দ্য মাউন্টেনস ভিক্টোরিয়ান প্রিমিয়ারস লিটারারি অ্যাওয়ার্ডসের নন–ফিকশন শাখায় পুরস্কার জিতেছে। এর অর্থমূল্য ২৫ হাজার অস্ট্রেলিয়ান ডলার (১৫ লাখ ২৪ হাজার টাকার বেশি)।\nবুচানি পাপুয়া নিউগিনির সেই বন্দিশালা থেকে অস্ট্রেলিয়ায় প্রবেশের অনুমতি পাননি। ২০১৩ সালে প্রথম আটক হন বুচানি। ওই আটক কেন্দ্রটি নিয়ে বিতর্কের জের ধরে তা ২০১৭ সালের ডিসেম্বরের শেষে বন্ধ করে দেওয়া হয়। তাঁদের সরিয়ে নেওয়া হয় মানুস দ্বীপে। আশ্রয়ের উদ্দেশ্যে নৌকায় করে অস্ট্রেলিয়ায় যাত্রা করার ব্যাপারে দেশটির নীতিমালা অনেক কঠোর। নৌকায় করে বিপজ্জনকভাবে প্রতিবছর অনেকে অস্ট্রেলিয়ায় প্রবেশের চেষ্টা করেন। বিপজ্জনক যাত্রায় বিপুলসংখ্যক মানুষের মৃত্যুও হয়েছে। তাই এ যাত্রাকে নিরুৎসাহিত করতে অস্ট্রেলিয়া এ ব্যাপারে কঠোর নীতিমালা তৈরি করেছে।\nএ বছর পুরস্কারজয়ী অন্য সাহিত্যিকেরা যখন মেলবোর্নে আনন্দ উদ্‌যাপন করছেন তখন বন্দিদশা থেকে বিবিসির কাছে প্রতিক্রিয়া জানাতে গিয়ে বুচানি জানান, এ পুরস্কারপ্রাপ্তির পর তাঁর প্রচলিত আনন্দের বাইরে এক অন্য রকম অনুভূতি কাজ করছে। তিনি বলেন, ‘একদিক দিয়ে আমি খুব আনন্দিত। কারণ এমন দুরবস্থার মধ্যেও আমরা মনোযোগ আকর্ষণ করতে পেরেছি। এই পরিস্থিতির মধ্যে অনেক মানুষ ভয়ে দিন কাটাচ্ছে। আরেক দিক দিয়ে মনে হচ্ছে পুরস্কার পাওয়ার আনন্দ উদ্‌যাপনেরও অধিকার নেই আমার। কারণ আমার অনেক বন্ধু এখানে দুর্ভোগ পোহাচ্ছে।’ তিনি আরও বলেন, ‘আমাদের প্রথম কথা হচ্ছে স্বাধীনতা পাওয়া, এই দ্বীপের বন্দিদশা থেকে মুক্ত হয়ে নতুন জীবন শুরু করা।’\n২০১৩ সালে বুচানি প্রথমবার আটকের পর ওই বিতর্কিত আটক কেন্দ্রে বসে ফারসি ভাষায় বই লেখা শুরু করেন। তিনি হোয়াটসঅ্যাপের মাধ্যমে ছোট ছোট বার্তায় লিখে পাঠাতেন ওমিদ তোফিঘাইয়ান নামের একজন অনুবাদকের কাছে। বুচানি বলেন, ‘হোয়াটসঅ্যাপ আমার অফিসের মতো। আমি কাগজে লিখতে পারতাম না। কারণ ওই সময় প্রতি সপ্তাহে বা প্রতি মাসে নিরাপত্তা প্রহরীরা আমাদের কক্ষে এসে হামলা চালাত এবং আমাদের যা কিছু আছে তা তল্লাশি করত। আমি দুশ্চিন্তা করতাম যে আমার লেখাগুলো হয়তো হারিয়ে ফেলব। তাই আমার জন্য ভালো ছিল তা লিখে ফেলা এবং সঙ্গে সঙ্গে তা বাইরে পাঠিয়ে দেওয়া।’\n২০১৩ সালে বন্দী অবস্থায় ওই আটক কেন্দ্রের বিরুদ্ধে বুচানি বেশ সোচ্চার ছিলেন। এ কারণে তাঁর পরিচিতিও ছিল। তিনি যুক্তরাজ্যের গার্ডিয়ান পত্রিকায় নিয়মিত লেখেন। মানুস দ্বীপে নির্বাসিত জীবন নিয়ে নিয়মিত টুইট করেন এবং অস্ট্রেলিয়ার কঠোর নীতি নিয়ে সমালোচনা করেন অনলাইনে। তিনি একটি তথ্যচিত্রও তৈরি করেছেন মুঠোফোনে। তাঁর সঙ্গে এখন ১০০ বন্দী রয়েছেন ওই দ্বীপে। পাপুয়া নিউগিনিতে তিনি শরণার্থীর মর্যাদা পেয়েছেন। কিন্তু আরও অনেক শরণার্থীর মতো তিনিও সেখানে থাকতে চান না।\nবুচানি জানান, সাংবাদিকতা নিয়ে তাঁর সঙ্গে ইরানি কর্তৃপক্ষের সমস্যা শুরু হয়। তিনি বন্দী হতে চাননি বলে ইরান ছেড়ে পালান। কিন্তু এখন সেই বন্দী জীবনই যাপন করতে হচ্ছে।\n‘ভিক্টোরিয়ান প্রাইজ ফর লিটারেচার’ পুরস্কারের জন্য সাধারণভাবে অস্ট্রেলিয়ার নাগরিক বা স্থায়ী বসবাসের অনুমতি পাওয়া ব্যক্তিরাই শুধু আবেদন করতে পারেন। তবে বুচানির বইটির ব্যাপারে জুরি বোর্ডের সদস্যরা এতটাই মুগ্ধ হন যে তাঁদের বিশেষ অনুরোধে বইটিকে পুরস্কারের জন্য মনোনীত করা হয়।\n"
  },
  {
    "headline": "\nবাঙালির জয়যাত্রায় উদ্দীপ্ত কবিতা উৎসব শুরু\n",
    "topics": [
      "প্রচ্ছদ",
      "বিনোদন",
      "বিবিধ"
    ],
    "content": "\nকবির হাতে ছিল পাঁচটি গোলাপ। আঘাতের আশঙ্কায় কাঁটাগুলোকে নখ দিয়ে তুলে ফেললেন তিনি, কবি আনিসুল হক। ফুলগুলো নিয়ে তিনি যাবেন রুবী রহমানের কাছে। মাত্র কয়েক গজ তাঁদের দূরত্ব। এর মধ‍্যে সেলফি শিকারিদের ভিড়। তাঁদের বিমুখ করেননি তিনি। ছবি তুলেছেন। তারপর রুবী রহমান ও কাজী রোজীর কাছে গিয়ে তাদের হাতে লাল গোলাপগুলো তুলে দিয়ে শুভেচ্ছা জানান তিনি। চারপাশে বসে ছিলেন আরও অনেক কবি। জাতীয় কবিতা উৎসব বলে কথা। যেদিকেই চোখ যায়, দেখা যায় কবিদের মুখ। চোখ পড়ে যায় কবির চোখে।\nআজ শুক্রবার সকালে ঢাকা বিশ্ববিদ্যালয়ের কেন্দ্রীয় গণগ্রন্থাগারের খোলা ময়দানে শুরু হয়েছে ৩৩তম জাতীয় কবিতা উৎসব। কবিতা পরিষদের আয়োজনে উৎসবের উদ্বোধন করেন কবি আসাদ চৌধুরী। সংগঠনটির সভাপতি মুহাম্মদ সামাদের সভাপতিত্বে উদ্বোধনী অনুষ্ঠানে উপস্থিত ছিলেন জাতীয় কবিতা পরিষদের সাধারণ সম্পাদক তারিক সুজাত, আহ্বায়ক রবিউল হুসাইন। উৎসবের ঘোষণাপত্র পড়েন রুবী রহমান এবং শোকপ্রস্তাব পাঠ করেন আমিনুর রহমান সুলতান।উৎসব শুরু করার আগে সকালে কেন্দ্রীয় শহীদ মিনারে ভাষাশহীদদের শ্রদ্ধা জানান কবিরা। পরে জাতীয় কবি কাজী নজরুল ইসলাম, শিল্পাচার্য জয়নুল আবেদিন ও শিল্পী পটুয়া কামরুল হাসানের সমাধিতে ফুলেল শ্রদ্ধা জানানোর পর শুরু হয় কবিতা উৎসবের আনুষ্ঠানিকতা। জাতীয় সংগীতের সঙ্গে উৎসব পতাকা উত্তোলন করেন কবিরা।\nআসাদ চৌধুরী বলেন, ‘রবীন্দ্রনাথ ঠাকুর পশ্চিমা গণতন্ত্রের আশঙ্কায় সতর্ক করে বলেছিলেন, একটা সমাজে কোনো ব্যক্তি বা গোষ্ঠীর লোভকে যখন অপরিমিত মাত্রায় বাড়তে দেওয়া হয় এবং অন্যের দ্বারা তা প্রবুদ্ধ হয়ে থাকে, তখন পশ্চিমের দেশে যাকে গণতন্ত্র বলে তা রূপায়ণ আর সম্ভব হয় না। এ রকম পরিস্থিতিতে ব‍্যক্তিতে ব‍্যক্তিতে অবিরাম সংগ্রাম চলতে থাকে আপন আকাঙ্ক্ষা পূরণ আর স্বার্থসিদ্ধির জন‍্য তারা সামাজিক প্রতিষ্ঠানগুলোকে দখল করতে চায়। গণতন্ত্রের তখন একমাত্র কাজ হয়ে দাঁড়ায় ধনীদের আনন্দবিহারের হস্তিবাহক হয়ে ওঠা।’\nতারিক সুজাত বলেন, ‘আন্তর্জাতিক মাতৃভাষা ইনস্টিটিউট, জাতীয় গ্রন্থকেন্দ্র, পররাষ্ট্র মন্ত্রণালয়ের এক্সটারনাল পাবলিসিটি উইংয়ের কার্যক্রম আরও গতিশীল করা দরকার। একজন কবি-লেখকের প্রধান দায়িত্ব তার সৃজনশীল ক্ষমতার সর্বোচ্চ ব‍্যবহার নিশ্চিত করা। আর সংশ্লিষ্ট রাষ্ট্রীয় প্রতিষ্ঠানের দায়িত্ব সেই সৃষ্টিকর্ম নিজ দেশ ও বিশ্বব‍্যাপী ছড়িয়ে দেওয়া। আজ পর্যন্ত আমাদের দেশের লেখকদের সেরা সাহিত‍্যকর্মগুলো নিয়ে কোনো রাইট ক‍্যাটালগ তৈরি করে আন্তর্জাতিক কোনো বইমেলায় নিয়ে যাওয়া হয়নি। তাহলে মাতৃভাষার জন‍্য প্রাণ বিসর্জন দেওয়া জাতির সাহিত্যকর্ম বিশ্বের সংযোগ ঘটানোর দায়িত্ব কে নেবে।’সভাপতির বক্তব‍্যে মুহাম্মদ সামাদ বলেন, ‘আগামী বছর থেকে পয়লা ফেব্রুয়ারি সরকারিভাবে জাতীয় কবিতা দিবস হিসেবে পালন করা হবে। এ জন‍্য সরকারের সংশ্লিষ্ট কর্তৃপক্ষের কাছে এই আহ্বান পৌঁছে দেওয়া হবে।’\nকবিতা উৎসবে ভারতের বিভিন্ন রাজ‍্য থেকে এসেছেন সেমন্তী ঘোষ, সুমন গুণ, দিলীপ দাস, মৃণাল দেবনাথ, বিমলেন্দ্র চক্রবর্তী, শোভা দেববর্মণ, দীপক হালদার, বিধানান্দ পুরকায়স্থ। তুরস্ক থেকে এসেছেন তারিক গুনারসেল, যুক্তরাষ্ট্র থেকে ক্লারি বুকার, চীনের তানজিয়ান চাই, শ্রীলঙ্কার জয়শঙ্কর সুব্রামানিয়াম, ইরাকের আলী আল সালাহ, মালয়েশিয়া মালিম ঘোজালি, স্পেনের জুলিও পাভানেত্তি, উরুগুয়ের অ্যানাবেল ভিলার, কঙ্গোর কামা কামান্দা ও নেপালের পুষ্প কাহনাল।\nউৎসবে স্প্যানিশ ভাষায় কবিতা পড়েন কামা কামান্দা, একই ভাষায় নারীদের উৎসর্গ করে কবিতা পড়েন নারী কবি অ্যনাবেল ভিলার। আজ দিনব‍্যাপী এ উৎসবে চলবে মুক্ত আলোচনা ও কবিতাপাঠ। আগামীকাল সকাল থেকে দিনব‍্যাপী থাকবে সেমিনার ও কবিতাপাঠের আয়োজন। ১৯৬৯ সালের গণ-অভ্যুত্থানের ৫০ বছরে শ্রদ্ধা জানিয়ে এবারের কবিতা উৎসব উৎসর্গ করা হয়েছে শহীদ আসাদ, শহীদ ডা. শামসুজ্জোহা, শহীদ সার্জেন্ট জহুরুল হক ও শহীদ মতিউর রহমানকে।\n"
  },
  {
    "headline": "\nএবার লাশের বুকে লেখা ‘ধর্ষকেরা সাবধান—হারকিউলিস’\n",
    "topics": [
      "প্রচ্ছদ",
      "বাংলাদেশ",
      "আইন ও বিচার"
    ],
    "content": "\nঝালকাঠির রাজাপুর উপজেলার আন্ডারিয়া গ্রামে আজ শুক্রবার দুপুরে পরিত্যক্ত ইটভাটার পাশে এক ব্যক্তির গুলিবিদ্ধ লাশ পাওয়া গেছে। পুলিশ বলছে, লাশটি পিরোজপুরের ভান্ডারিয়া উপজেলার মাদ্রাসাছাত্রী (১৩) ধর্ষণ মামলার প্রধান আসামি রাকিব মোল্লার (২০)। লাশের গলায় সুতা দিয়ে ঝোলানো সাদা কাগজে লেখা একটি চিরকুট পাওয়া গেছে বলে জানিয়েছে পুলিশ। চিরকুটে লেখা রয়েছে, ‘আমি পিরোজপুর ভান্ডারিয়ার...(অমুকের) ধর্ষক রাকিব। ধর্ষকের পরিণতি ইহাই। ধর্ষকেরা সাবধান— হারকিউলিস।’\nপরিবার বলছে, রাকিব মোল্লা সাত দিন ধরে নিখোঁজ ছিলেন। রাকিব মোল্লার বাড়ি পিরোজপুরের ভান্ডারিয়া উপজেলার ভিটাবাড়িয়া গ্রামে। তিনি বেসরকারি একটি বিশ্ববিদ্যালয়ে আইন বিভাগের শিক্ষার্থী ছিলেন।\nগত শনিবার (২৬ জানুয়ারি) দুপুরে মামলার আরেক আসামি সজল জমাদ্দারের (৩০) চিরকুট লেখা গুলিবিদ্ধ লাশ ঝালকাঠির কাঁঠালিয়া উপজেলার বলতলা গ্রাম থেকে উদ্ধার করা হয় বলে জানিয়েছে পুলিশ। চিরকুটে লেখা ছিল ‘আমার নাম সজল। আমি .....(অমুকের) ধর্ষক। ইহাই আমার পরিণতি।’ এ ঘটনায় সজলের বাবা বাদী হয়ে কাঁঠালিয়া থানায় গত সোমবার রাতে অজ্ঞাত আসামিদের বিরুদ্ধে মামলা করেন। মামলার এজাহারে রাকিব, তাঁর বাবা, ধর্ষণের শিকার মেয়েটির বাবা, ফুপা, ফুপু ও মাদ্রাসার এক শিক্ষককে সন্দেহভাজন হত্যাকারী হিসেবে উল্লেখ করা হয়েছে।\nপুলিশ, নিহত ব্যক্তির পরিবার ও স্থানীয় লোকজন বলছেন, ১৪ জানুয়ারি বেলা ১১টার দিকে ওই মাদ্রাসাছাত্রী বাড়ি থেকে তার নানাবাড়ি যাচ্ছিল। উপজেলার নদমূলা গ্রামের রাস্তা দিয়ে যাওয়ার সময় রাকিব মোল্লা ও সজল জমাদ্দার মেয়েটির মুখ চেপে ধরে জোর করে পাশের একটি পানের বরজে নিয়ে যান। এরপর তাঁরা পালাক্রমে মেয়েটিকে ধর্ষণ করেন। রাকিব মেয়েটিকে ধর্ষণ করার সময় সজল ভিডিও করেন। এ ঘটনায় ১৭ জানুয়ারি রাতে মেয়েটির বাবা বাদী হয়ে রাকিব মোল্লা ও সজল জমাদ্দারকে আসামি করে স্থানীয় থানায় মামলা করেন। এ ঘটনার পর রাকিব মোল্লা ও সজল জমাদ্দার এলাকা থেকে ঢাকা চলে যান। গত শুক্রবার সন্ধ্যায় রাকিব মোল্লাকে ঢাকার সাভারের নবীনগর এলাকা থেকে কয়েকজন ব্যক্তি মাইক্রোবাসে তুলে নিয়ে যায়। এক সপ্তাহ নিখোঁজ থাকার পর আজ দুপুরে তাঁর লাশ পাওয়া যায়।\nরাকিব মোল্লার বাবার ভাষ্য, ধর্ষণের অভিযোগ ওঠার পর রাকিব গ্রাম ছেড়ে ঢাকায় চলে যান। এরপর ঢাকার সাভারের নবীনগর এলাকায় এক বন্ধুর কাছে গিয়ে থাকেন। গত শুক্রবার (২৫ জানুয়ারি) নবীনগরের গণস্বাস্থ্য বিশ্ববিদ্যালয় এলাকায় একটি চায়ের দোকানে রাকিব মোল্লা ও তাঁর বন্ধু চা পান করছিলেন। সন্ধ্যা ছয়টার দিকে একটি সাদা ও একটি কালো রঙের মাইক্রোবাস এসে রাকিব মোল্লা ও তাঁর বন্ধুকে তুলে নিয়ে যায়। পরে রাকিবের বন্ধুকে ছেড়ে দেওয়া হয়। এরপর থেকে রাকিব নিখোঁজ ছিলেন। এ ঘটনার পরের দিন গত শনিবার রাকিবের মা আশুলিয়া থানায় রাকিব নিখোঁজের ঘটনায় সাধারণ ডায়েরি (জিডি) করতে যান। তবে পুলিশ জিডি নেয়নি। রাকিবের বাবার সন্দেহ তাঁর ছেলেকে আইনশৃঙ্খলা রক্ষাকারী বাহিনীর সদস্যরা তুলে নিয়ে গুলি করে মেরে ফেলেছেন।\nমামলার তদন্ত কর্মকর্তা ভান্ডারিয়া থানার পরিদর্শক (তদন্ত) তারিকুল ইসলামের ভাষ্য, বিষয়টি নিয়ে তাঁরা অন্ধকারে আছেন।\nরাজাপুর থানার ভারপ্রাপ্ত কর্মকর্তা (ওসি) জাহিদ হোসেন মুঠোফোনে বলেন, এলাকাবাসী গলায় চিরকুট ঝোলানো রাকিবের লাশ দেখে পুলিশকে খবর দেয়। নিহত রাকিবের মাথায় তিনটি জখমের চিহ্ন রয়েছে।\n"
  },
  {
    "headline": "\nশেষ চারে যেতে ১২৮ করতে হবে ঢাকাকে\n",
    "topics": [
      "প্রচ্ছদ",
      "খেলা",
      "বিপিএল"
    ],
    "content": "\nবিপিএলে ঢাকা ডায়নামাইটসের বিপক্ষে আগে ব্যাট করে ১২৭ রান তুলেছে কুমিল্লা ভিক্টোরিয়ানস\nশেষ চার আগেই নিশ্চিত কুমিল্লা ভিক্টোরিয়ানসের। ম্যাচটা ঢাকা ডায়নামাইটসের জন্য বেশি গুরুত্বপূর্ণ। জিতলে শেষ চারে উঠবে দলটি। সেই লক্ষ্য সাকিব আল হাসানের দলের শুরুটা হয়েছে দুর্দান্ত। কুমিল্লাকে আগে ব্যাটিংয়ে পাঠিয়ে মাত্র ১২৭ রানেই দলটিকে বেঁধে ফেলেছে সাকিবের দল।কুমিল্লার শেষ চার আগেই নিশ্চিত হওয়ায় ম্যাচটি তাঁদের জন্য স্রেফ আনুষ্ঠানিকতার। সেটি বোঝা গেল তাঁদের ব্যাটিংয়ে। ১১ ওভার শেষে ৬৫ রান তুলতেই দলটির ৫ উইকেট নেই। শেষ আশা হিসেবে ছিলেন থিসারা পেরেরা। তাঁর ব্যাটে ভর করে যদি সম্মানজনক স্কোর তোলা যায়। নাহ, সেটিও হলো না। ঢাকার অষ্টম উইকেট হিসেবে পেরেরা যখন ফিরলেন স্কোরবোর্ডে উঠছে মাত্র ৮৭। ইনিংসে আর বল বাকি ২৯টি। এরপর কুমিল্লা আর কীভাবে লড়াকু পুঁজি গড়ে!এক তামিম ইকবাল শুধু ত্রিশোর্দ্ধ রানের ইনিংস খেলেছেন। ২ ছক্কা ও ৪ চারে ২০ বলে ৩৮ রানের ইনিংস খেলেন তিনি। এ ছাড়া কুমিল্লার আর কেউ ২০ রানের ওপাশে যেতে পারেননি। নয় ও দশে নামা মেহেদী হাসান (২০) ও ওয়াহাব রিয়াজ (১৬) কিছুক্ষণ না টিকলে কুমিল্লার স্কোর এক শ রানও হতো না। ঢাকার হয়ে আজ ৩০ রান দিলেও ৪ উইকেট নিয়েছেন পেসার রুবেল হোসেন। দুর্দান্ত একটি ক্যাচও ধরেন এই পেসার। ২টি করে উইকেট সুনীল নারাইন ও সাকিবের।\n \n \n"
  },
  {
    "headline": "\nপদকের রাজনীতি: পলিটিকস ন’করিবা বন্ধু\n",
    "topics": [
      "প্রচ্ছদ",
      "মতামত",
      "আন্তর্জাতিক"
    ],
    "content": "\n‘আমরা খুব খুশি আমাদের নড়াইলের জামাই ভারতরত্ন হয়েছেন’, নড়াইলের ভদ্রাবিলা গ্রামের ঘোষদের মেয়ে শুভ্রার সঙ্গে বিয়ে হয়েছিল ভারতের সাবেক রাষ্ট্রপতি প্রণব মুখার্জির। সেই সুবাদে ভারতের সর্বোচ্চ রাষ্ট্রীয় সম্মানের ভাগিদার আমরাও। নড়াইলের এক বন্ধু এভাবেই তাঁর প্রতিক্রিয়া জানাচ্ছিলেন মোবাইলে।\nএবারও প্রথা অনুযায়ী ভারতের প্রজাতন্ত্র দিবসের প্রাক্কালে রাষ্ট্রীয় নানা তামঘা–পদক বিতরণ করা হয়েছে। সর্বোচ্চ পদক ভারতরত্ন দেওয়া হয়েছে তিনজনকে। হিন্দুত্ববাদী সংগঠন আরএসএসের নেতা পরলোকগত চন্দিকদাশ অমিত্র দেশমুখ ওরফে নানাজি দেশমুখ, পরলোকগত জনপ্রিয় কণ্ঠশিল্পী ভুপেন হাজারিকা আর সাবেক রাষ্ট্রপতি প্রণব মুখার্জিকে। মনোনীত তিনজনের মধ্যে একমাত্র প্রণব মুখার্জি জীবিত আছেন। বিজেপি ক্ষমতায় এলেই নানাভাবে নানাজিকে পদকে–খেতাবে ভূষিত করে থাকে। তাদের গুরুকে তারা সম্মান দেবে এই রাজনীতি বুঝতে ভুষি সেবনের দরকার পড়ে না। বাংলাদেশের জামাইবাবুকে ভারতরত্ন প্রদানের রাজনীতি ব্যাখ্যা করতে গিয়ে জনতা দলের (সেক্যুলার) মহাসচিব দানিশ আলি বলেছেন, কাগজে–কলমে একজন সেক্যুলার নেতা হয়ে তিনি এক সাম্প্রদায়িক সংগঠন আরএসএসের সদর দপ্তর নাগপুরে গেছেন, তাদের গার্ড অব অনার নিয়েছেন, আরএসএসের প্রতিষ্ঠাতা কেশব বালিরাম হেডগেওয়ারকে ভূমিপুত্র বা সন অব সয়েল বলেছেন। বিনিময়ে তিনি ভারতরত্ন হয়েছেন। নানাজি দেশমুখের মনোনয়নের প্রতি ইঙ্গিত করে দানিশ আলি বলেছেন, ধর্মীয় নেতাদেরই যদি ভারতরত্ন দেওয়ার ছিল, তবে কর্ণাটকের সিদ্ধগঙ্গা মঠের সদ্য প্রয়াত শিবকুমার স্বামীকে কেন নয়? প্রায় ১১১ বছর বেঁচে এত কাজ করার পরেও এই চলমান ভগবান কেন বিবেচনা থেকে বাদ পড়লন, তার জবাব কর্ণাটকের মানুষ জানতে চায়। তাঁর মতে, প্রণবের চাইতে ভগবান শিবকুমার স্বামী অনেক বেশি উপযুক্ত ছিলেন। কিন্তু তাতে কোনো রাজনৈতিক ফায়দার সুযোগ ছিল না; তাই তিনি বাদ পড়েছেন। কর্ণাটকের এক প্রবীণ নেতা লোকসভার সদস্য মাপান্না মালিকার্জুন খারগে সমালোচনার খড়্গ নিয়ে চড়াও হয়েছেন। তিনিও শিবকুমার স্বামীর পক্ষে জিগির তুলেছেন, তবে একটা মারাত্মক ভুল তিনি করে ফেলেছেন। তিনি মনোনীতদের যোগ্যতা নিয়ে প্রশ্ন তুলতে গিয়ে গায়ককে এই খেতাব না দেওয়ার কথা বলে ফেলেছেন। এতে অবশ্য ভুপেন হাজারিকা নন; বরং রাজনীতিবিদদের সীমাবদ্ধতাই প্রকাশ পেয়েছে। বিজেপি কিন্তু রাজনীতির ঘুঁটি চালতেই ভুপেন হাজারিকাকে ভারতরত্নের বরমাল্য দিতে চেয়েছে। যেসব মিথ্যা আশ্বাস দিয়ে ভারতের মূলধারা থেকে পিছিয়ে রাখা আসামের মন জয় করে ক্ষমতা পাকাপোক্ত করার কৌশল বিজেপি নিয়েছে, তা ক্রমশ পরিষ্কার হয়ে যাচ্ছে আসামের বাসিন্দাদের কাছে। শুধু আসাম নয়; বরং ওডিশাসহ পূর্ব ভারতের সবগুলো রাজ্য এখন রাজনৈতিক ধাপ্পাবাজি থেকে বেরিয়ে আসার পথ খুঁজছে। নরেন্দ্র মোদি চেষ্টা করছেন সেসব পথ আটকে দেওয়ার। অসমিয়া শিল্পী ভুপেন হাজারিকাকে ভারতরত্ন উপাধিদান তারই অংশ। এটা একধরনের রাজনীতির দাবা খেলা ‘পলিটিকস’। সেই ১৯৫৪ সালে চালু হওয়া ভারর্তরত্ন পদকে কখনো কোনো জীবিত অসমিয়ার নাম উচ্চারিত হয়নি। এবার নিয়ে মাত্র দুইবার আসামের কাউকে মনোনয়ন দেওয়া হলো আর দুইবারে লোকসভা নির্বাচনের মুখে এমন ঘটনা ঘটল। এটা কি একান্তই কাকতালীয় না শুধুই পলিটিকস? আসামের প্রথম মুখ্যমন্ত্রী লোকপ্রিয় গোপীনাথ বারদুলাইয়ের মৃত্যুর প্রায় ৫০ বছর পর নির্বাচনের বছর ১৯৯৯ সালে তাঁকে ভারতরত্ন উপাধিতে ভূষিত করা হয়। বিজেপি তখন মধ্যবর্তী নির্বাচনের আঁচল ধরে ক্ষমতায় আসতে ব্যাকুল। ক্ষমতায় ফেরে তারা সঠিক সংখ্যা নিয়ে। এবারও তাদের সংখ্যা নিয়ে শঙ্কা আছে, তাই একটু ভুপেনচর্চার চেষ্টা । তাঁকে একটু সম্মান দেখিয়ে আসামে ভোটের বাজিমাত করার পুরোনো পলিটিকসে আবার মেতেছে বিজেপি। সেটা বুঝেই আসামের জনপ্রিয় গায়ক জুবিন গর্গে নতুন গান বেঁধেছেন,\n‘পলিটিকস ন'করিবা বন্ধু / দুবেলা দুমুঠো ভাত খুঁটি খুঁটি খাও/তবু পলিটিকস ন'করিবা বন্ধু/ পরিবর্তন শব্দটি শুনিতে বড় ভাল… /পলিটিকস ন’করিবা বন্ধু ’ ...\nগানটি অসমে এবং বাইরেও অনেক জনপ্রিয় হয়েছে। এই জুবিন গর্গে গত বিধানসভার নির্বাচনে আসাম বিজেপি প্রধান সর্বানন্দকে নিয়ে, বিজেপিকে নিয়ে গানের পর গান গেয়েছেন। সে গানে মেতেছিল তরুণ যুব প্রবীণ। ‘আসামের আনন্দ সর্বানন্দ’ মুখে মুখে ফিরেছে, ভরিয়েছে ভোটের বাক্স। এখন সেই তিনিই বলছেন, পলিটিকস বুঝে গেছি, ভুপেন মামার (জুবিন ভুপেনের কাছের মানুষ ছিলেন, তাঁকে মামা ডাকতেন) প্রতি এত দরদ এত দিন কোথায় ছিল? ১০ বছর আগেই তাঁকে এই খেতাব দেওয়া যেত। সময়ের কাজ সময়ে না করে রাজনৈতিক ফায়দা লোটার জন্য ঝুলিয়ে রাখার চালাকি আমরা বুঝে গেছি। ওডিশার মুখ্যমন্ত্রী নবিন পট্টনায়ককে বশে রাখার চেষ্টায় নবিনের বোন গীতা মেহেতাকে পদ্মশ্রী পদকের জালে জড়াতে চেয়াছিল বিজেপি সরকার। সুলেখিকা গীতা বলেছিলেন, ভোটের আগে এসব পদক ভোটারদের কাছে ভুল বার্তা দিতে পারে, আমার ভাইয়ের ওপর এক অস্বস্তির চাপ আসতে পারে, তাই এবার মাফ চাচ্ছি বলে পদ্মশ্রী তিনি ফিরিয়ে দিয়েছেন। আমাদের বিবেকের বালাই নেই বলে যে সেটা অন্য কারও থাকবে না তা কি হয়। পচা আমের ঝুড়িতে একটা–দুইটা ভালো আম রেখে আমওয়ালা ভালো সাজার চেষ্টা করলে ভালো আম চুপ থাকে। কারণ আম কথা বলতে পারে না। কিন্তু মানুষ তো আম নয়, তার জবান আছে। তাই তো গীতা মেহেতা প্রত্যাখ্যান করতে পারেন আর জুবিন গর্গে গেয়ে ওঠেন ‘পলিটিকস ন’করিবা বন্ধু।\nলেখক: গবেষক\n"
  },
  {
    "headline": "\nআনসারুল্লাহ বাংলা টিমের ৪ সদস্য গ্রেপ্তার\n",
    "topics": [
      "প্রচ্ছদ",
      "বাংলাদেশ",
      "অপরাধ"
    ],
    "content": "\nহত্যা–পরিকল্পনা এবং এই লক্ষ্যে অর্থ সংগ্রহের অভিযোগে নিষিদ্ধ জঙ্গি সংগঠন আনসারুল্লাহ বাংলা টিমের (এবিটি) চার সদস্যকে গ্রেপ্তার করেছে র‌্যাব। তাঁরা হলেন মো. শাহরিয়ার নাফিস ওরফে মো. আম্মার হোসেন (২০), মো. রাসেল ওরফে সাজেদুল ইসলাম গিফারী (২৪), মো. রবিউল ইসলাম ওরফে নুরুল ইসলাম (২৪) ও মো. আবদুল মালেক (৩১)। গতকাল বৃহস্পতিবার দিবাগত রাতে রাজধানীর উত্তরা এলাকা থেকে তাঁদের আটক করে র‍্যাব–১–এর একটি দল। র‍্যাব জানিয়েছে, আটক চারজন আনসারুল্লাহ বাংলা টিমের সক্রিয় সদস্য।\nর‍্যাবের গণমাধ্যম শাখার পরিচালক মুফতি মাহমুদ খান আজ শুক্রবার সকালে এক সংবাদ ব্রিফিংয়ে এ কথা জানান।\nরাজধানীর কারওয়ান বাজারে র‍্যাবের মিডিয়া সেন্টারে আয়োজিত এই ব্রিফিংয়ে মুফতি মাহমুদ খান বলেন, আনসারুল্লাহ বাংলা টিমের মাধ্যমে বিভিন্ন অনলাইন অ্যাকটিভিস্ট, ব্লগাররা ‘টার্গেট অ্যান্ড কিলিং’–এর শিকার হয়েছে। গ্রেপ্তার ব্যক্তিরা সামাজিক যোগাযোগমাধ্যমের একটি অ্যাকটিভিস্ট গ্রুপে ছদ্মবেশ নিয়ে যুক্ত হয়ে, ওই গ্রুপের সদস্যদের চিহ্নিত করে হত্যার চেষ্টা করেছেন। একটি জাতীয় পত্রিকার একটি লেখা পছন্দ না হওয়ায় ওই পত্রিকার সম্পাদককে হত্যার পরিকল্পনা করেন তাঁরা। কিন্তু পরিকল্পনা বাস্তবায়নের আগেই তাঁদের আটক করা হয়েছে।\nমুফতি মাহমুদ খান বলেন, এবিটিকে জেলে বসেই নিয়ন্ত্রণ করছেন এর প্রধান জসিমউদ্দীন রহমানী। তবে বাইরে থেকে কে এবিটিকে নিয়ন্ত্রণ করছে—সে বিষয়ে সুনির্দিষ্টভাবে কিছু জানা যায়নি। তবে এবিটির ৯২ জনের একটি সেল গঠন করা হয়েছে। নতুন করে তারা সক্রিয় হওয়ার চেষ্টা করছে। তারা পটুয়াখালী জেলায় প্রশিক্ষণের জন্য জায়গা খুঁজছে। অস্ত্র সংগ্রহের জন্য যোগাযোগ করছে। দেশ–বিদেশ থেকে অর্থ সংগ্রহ করেছে।\nব্রিফিংয়ে মুফতি মাহমুদ খান বলেন, গত ২৮ জানুয়ারি র‍্যাব রাজধানীর আশুলিয়া এলাকা থেকে আনসারুল্লাহ বাংলা টিমের সক্রিয় সদস্য মো. আব্দুস ছোবহান ওরফে হাবিবকে (২৮) গ্রেপ্তার করে। তাঁর দেওয়া তথ্য এবং মামলার ছায়া তদন্তের ওপর ভিত্তি করে র‍্যাব-১–এর একটি দল গতকাল দিবাগত রাত দুইটার দিকে রাজধানীর উত্তরায় অভিযান চালিয়ে এবিটির সক্রিয় এই চার সদস্যকে আটক করে। এঁদের মধ্যে শাহরিয়ার নাফিস ও রবিউল ইসলামের গ্রামের বাড়ি বগুড়া জেলার ধুনট উপজেলার চর মুখশিয়া গ্রামে। অন্যদের মধ্যে মো. রাসেলের বাড়ি ভোলা জেলার বোরহানউদ্দিন উপজেলার ফুলকাছিয়ায় এবং আবদুল মালেকের বাড়ি ভোলার চর ফ্যাশনের ওসমানগঞ্জ উপজেলার হাছানগঞ্জ গ্রামে। এঁদের কাছ থেকে উগ্রবাদী বই, মোবাইল ও ধারালো অস্ত্র উদ্ধার করা হয়। প্রাথমিক জিজ্ঞাসাবাদে তাঁরা আনসারুল্লাহ বাংলা টিমের সক্রিয় সদস্য বলে স্বীকারোক্তি দিয়েছেন।\nব্রিফিংয়ে বলা হয়, শাহরিয়ার নাফিস সপ্তম শ্রেণি পর্যন্ত পড়াশোনা করে দুই বছর বিভিন্ন মাদ্রাসায় পড়াশোনা করেন। পরে তিনি আবারও হাইস্কুলে ভর্তি হন। ২০১৭ সালে অনলাইনে (ফেসবুক) আমান নামের এক ব্যক্তির সঙ্গে পরিচয়ের মাধ্যমে এবিটিতে যোগ দেন। এই আমানই হলেন শাহরিয়ারের নিয়ন্ত্রক। আমানের নির্দেশনায় তিনি চার–পাঁচটি ফেসবুক গ্রুপ তৈরি করে প্রচার–প্রচারণা চালাতেন এবং জঙ্গি সদস্য সংগ্রহের কাজ করতেন। এভাবে শাহরিয়ার ৭-৮ জনকে এবিটিতে যুক্ত করান। শাহরিয়ার এবিটির টার্গেট কিলিং মিশনের মতাদর্শে উদ্বুদ্ধ হয়ে অনলাইনে অ্যাকটিভিস্টদের ওপর নজরদারি করা শুরু করেন। এরই ধারাবাহিকতায় গ্রেপ্তার শাহরিয়ার ছদ্মবেশে একটি সামাজিক যোগাযোগমাধ্যমে একটি অ্যাকিটিভিস্ট গ্রুপে ঢুকে পড়েন। এরপর সংগঠনের সিদ্ধান্তে অ্যাকটিভিস্ট গ্রুপের এক সদস্যকে হত্যার পরিকল্পনা করেন। ওই মিশনে সংগঠন থেকে শাহরিয়ার ও অন্য দুই সদস্যকে দায়িত্ব দেওয়া হয়। এ উদ্দেশ্যে গত সপ্তাহে ঢাকা থেকে একজন ধারালো অস্ত্রসহ এবং আরেক সদস্য বরগুনা থেকে বগুড়া যান। বগুড়ায় যাওয়ার পর তাঁরা অনলাইনে ফোন করে ওই অ্যাকটিভিস্ট সদস্যকে দেখা করতে বলেন। কিন্তু ওই ব্যক্তি দেখা না করায় তাঁদের মিশনটি সম্পন্ন হয়নি। পরে তাঁরা বগুড়া থেকে নিজেদের গন্তব্যে চলে যান।\nমুফতি মাহমুদ খান বলেন, মো. রাসেল ওরফে সাজেদুল ইসলাম গিফারী ২০১৩ সালে মাধ্যমিক পাস করে একটি পোশাক কারখানায় চাকরি নেন। তখন থেকে তিনি ফেসবুকে উগ্রবাদী পোস্ট ও ভিডিও দেখে অন্যদের সঙ্গে আলোচনা করতেন। ২০১৭ সালের মাঝামাঝি ফেসবুকের মাধ্যমে গ্রুপের নিয়ন্ত্রক আমানের সঙ্গে তাঁর পরিচয় হয়। পরে আমান রাসেলকে জঙ্গি সংগঠনে যোগদানের জন্য উদ্বুদ্ধ করেন। বর্তমানে তিনি ছদ্মবেশে একটি নির্মাণ প্রতিষ্ঠানে শ্রমিক হিসেবে কাজ করছেন। রাসেল তাঁর নিয়ন্ত্রকের নির্দেশনায় বিভিন্ন ব্যক্তির সঙ্গে যোগাযোগ, তাঁদের কাছ থেকে অর্থ সংগ্রহ ছাড়াও সদস্য সংগ্রহের দায়িত্ব পালন করে আসছিলেন। রবিউল ইসলাম ২০১০ সালে দাখিল পাস করে বগুড়া পলিটেকনিক্যাল থেকে ইলেকট্রনিকস ইঞ্জিনিয়ারিং ও ডিপ্লোমা ইলেকট্রনিকস ইঞ্জিনিয়ারিং পাস করেন। তিনি ২০১৮ সালে শাহরিয়ারের মাধ্যমে জঙ্গি সংগঠনে যোগ দেন। এ ছাড়া মো. আবদুল মালেক পেশায় প্রাইভেট গাড়ির চালক। তিনি ২০১৮ সালে রাসেলের মাধ্যমে এবিটিতে যোগ দেন।\nমুফতি মাহমুদ খান বলেন, গ্রেপ্তার ব্যক্তিদের জিজ্ঞাসাবাদ থেকে জানা যায়, বর্তমানে গোপনে তাঁরা সংগঠনকে উজ্জীবিত করার কাজ করে যাচ্ছেন। তাঁদের অন্যতম পরিকল্পনা হলো, তাঁদের সংগঠনের প্রধান জসিমউদ্দিন রহমানীকে কারাগার থেকে মুক্ত করা। যদি তাঁরা তাঁদের নেতাকে আইনি প্রক্রিয়ার মাধ্যমে মুক্ত না করতে পারেন, তাহলে কারাগারে হামলা করে হলেও জসিমউদ্দিন রহমানীকে মুক্ত করবেন বলে জানান। জসিমউদ্দিন রহমানীকে মুক্ত করার জন্য তাঁরা ইতিমধ্যে অর্থ সংগ্রহ করেছেন। এরই একাংশ গ্রেপ্তার হওয়া রাসেলের কাছে জমা ছিল।\n"
  },
  {
    "headline": "\nটস তাহলে এভাবে জিততে হয়!\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\nঅস্ট্রেলিয়ার টেস্ট অধিনায়ক হিসেবে খুব কমই টস জিতেছেন টিম পেইন। আজ মুদ্রা নিক্ষেপের এই ভাগ্য পরীক্ষায় পেইন টস জিতলেন বিশেষ কায়দায়। শ্রীলঙ্কার বিপক্ষে দ্বিতীয় টেস্টের প্রথম দিনে প্রথম ইনিংসে ৪ উইকেটে ৩৮৪ রান তুলেছে অস্ট্রেলিয়া\n \nসৌভাগ্যের পরশ পেতে মানুষ কত কিছু করে! স্টিভ ওয়াহ তো পকেটে লাল রুমাল নিয়ে টেস্ট খেলেছেন। বিরাট কোহলি যে গ্লাভস পরে রান পান তা সহজে পাল্টান না। সাকিব আল হাসানের যেমন ‘৭৫’ সংখ্যার প্রতি দুর্বলতা—জার্সি নম্বরও তা-ই। শচীন টেন্ডুলকার বাঁ পায়ের প্যাড আগে পরতেন। যে ব্যাট দিয়ে রান পেতেন তা বাধ্য না হলে পাল্টাতেন না। টিম পেইনের এমন কোনো বিশ্বাস আছে কি না, জানা যায়নি। মুদ্রা নিক্ষেপে সৌভাগ্যের পরশ পেতে তিনি আজ মন্ত্রপূত হয়ে মাঠে নেমেছিলেন? নইলে টস জিতলেন কীভাবে!ক্যানবেরার মানুকা ওভালে আজ দ্বিতীয় টেস্টে শ্রীলঙ্কার মুখোমুখি হয়েছে অস্ট্রেলিয়া। টস হওয়ার পরপরই মজার কাণ্ড ঘটতে শুরু করল সামাজিক যোগাযোগমাধ্যমে। দু-একটি সংবাদমাধ্যম ছাড়াও প্রচুর ক্রিকেটপ্রেমী দিলেন ব্রেকিং—টস জিতেছেন পেইন! এবার নিশ্চয়ই ধরতে পেরেছেন। ক্রিকেট মাঠে মুদ্রা নিক্ষেপের ভাগ্যপরীক্ষায় পেইনের জয় যেন হ্যালির ধূমকেতুর মতোই বিরল! আজ সেই বিরল কাণ্ড ঘটার পর টুইটারে তাই প্রশ্ন উঠতে শুরু করেছিল, পেইন টস জিতলেন কীভাবে?টিভিতে দুই দলের টস দেখে থাকলে দুটি ব্যাপারে খটকা লাগার কথা। অস্ট্রেলিয়ার অধিনায়ক পেইন আজ মুদ্রা নিক্ষেপ করেছেন বাঁ হাত দিয়ে। হয়তো ডান হাতে মুদ্রা নিক্ষেপ করে করে জয়-বন্ধ্যা হয়ে পড়েছিলেন! আরও অবাক করা কাণ্ড ঘটেছে পেইনের মুদ্রা নিক্ষেপের পর। সাধারণত আঙুলের টোকায় মুদ্রা বাতাসে ছুড়ে মারলে তা চরকির মতো পাক খেতে খেতে মাটিতে পড়ে। টস শুরুর পর থেকে সাদা চোখে এমনটাই দেখে আসছে সবাই। কিন্তু পেইন আজ মুদ্রা নিক্ষেপ করেছেন ‘ফ্রিসবি’ (খেলার একধরনের চাকতি) ছুড়ে মারার ভঙ্গিতে। মুদ্রাটি বাতাসে ভাসতে থাকতে কোনো রকম পাক খায়নি। যেমন ছিল, ঠিক সেভাবেই মাটিতে পড়ে খানিকক্ষণ এদিক-সেদিক করে পেইনের মুখে হাসি এনে দিয়েছে। হ্যাঁ, পেইন টস জিতেছেন।\nআর জিতেই হাসি আটকাতে পারেননি অস্ট্রেলিয়ান অধিনায়ক। মাঠের কোনায় দাঁড়িয়ে থাকা সতীর্থদের উদ্দেশে হাত নেড়ে পেইন বুঝিয়েও দেন অনুশীলনে কাজ হয়েছে। কিসের অনুশীলন? টস জয়ের পর সে কথাই খুলে বললেন পেইন, ‘বিশ্বাসই করতে পারছি না (টস জয়)। এবার বাঁ হাতে করেছি। কাল রাতে সতীর্থদের নিয়ে অনুশীলন (টস) করেছি ড্রেসিং রুমে। শুরুটা তাহলে ভালোই হলো।’\nপ্রশ্ন উঠতে পারে, পেইনের টস জয় নিয়ে এত কথা কেন হচ্ছে? পরিসংখ্যান জানাচ্ছে, এই টেস্টে মাঠে নামার আগে আট টেস্টে পেইন মাত্র একবারই মুদ্রা নিক্ষেপে জিতেছেন। টেস্ট ইতিহাসে যে ১৭৩ জন অধিনায়ক আছেন, তাঁদের মধ্যে ন্যূনতম ৮ টেস্ট হিসেবে আনলে টস জেতায় পেইন ছিলেন তলানিতে। আজ জিতে হয়তো দু-এক ধাপ ওপরে উঠলেন অস্ট্রেলিয়ান অধিনায়ক। টেস্টে ৬০ ম্যাচে টস জিতে শীর্ষে দক্ষিণ আফ্রিকার সাবেক অধিনায়ক গ্রায়েম স্মিথ। আবার টেস্টে সর্বোচ্চসংখ্যক ম্যাচে টস হারের রেকর্ডও স্মিথের। অস্ট্রেলিয়ার সাবেক অধিনায়ক অ্যালান বোর্ডার ৪৬ ম্যাচে টস জিতে দুইয়ে। পেইন আপাতত টেস্ট অধিনায়ক হিসেবে ৯ ম্যাচের ক্যারিয়ারে দুবার টস জিতলেন। আজ এবং গত ডিসেম্বরে ভারতের বিপক্ষে পার্থ টেস্টে।\nপার্থের সেই টেস্টে টস জয়ের পর আগে ব্যাটিংয়ের সিদ্ধান্ত নিয়েছিলেন পেইন। ম্যাচটা ১৪৬ রানে জিতেছিল অস্ট্রেলিয়া। আজ টস জিতে পেইন কি সিদ্ধান্ত নেবেন তা মোটামুটি সবাই টের পেয়েছিলেন। কী আবার, ব্যাটিং। এর আগে একবার জিতে ব্যাটিং নিয়ে ম্যাচ জিতেছিলেন, আজও জিতে তাহলে আগে ব্যাটিং কেন নয়—ক্রিকেটীয় হিসাব-নিকাশ আর উইকেটের চরিত্র একপাশে সরিয়ে কুসংস্কারবাদীরা এমনটি ভাবলে মোটেও দোষ দেওয়া যায় না।\nঅবশ্য পেইনের সিদ্ধান্তকে প্রথম দিনেই যৌক্তিক প্রমাণ করেছেন অস্ট্রেলিয়ার ব্যাটসম্যানরা। জোড়া সেঞ্চুরিতে ভর করে প্রথম দিন শেষে অস্ট্রেলিয়ার স্কোর ৪ উইকেটে ৩৮৪। ১৭২ রানে অপরাজিত জো বার্নস। ১৬১ রান করে আউট হন ট্রাভিস হেড।\nবিশেষ কায়দায় টিম পেইনের টস করার ভিডিও লিংক: \n\n"
  },
  {
    "headline": "\nহাসান আজিজুল হক\nসত্যিকারের লেখক পুরস্কারের কথা মাথায় রেখে লেখেন না\n",
    "topics": [
      "প্রচ্ছদ",
      "অন্য আলো",
      "সাক্ষাৎকার"
    ],
    "content": "\n\nকথার জাদুকর তিনি—হাসান আজিজুল হক। আগামীকাল বরেণ্য এই কথাসাহিত্যিকের ৮০তম জন্মদিন। এ উপলক্ষে অন্তরঙ্গ আলাপচারিতায় তিনি বলেছেন নিজের সাহিত্য, বিশ্বসাহিত্যসহ নানা প্রসঙ্গে অকপট কথাবার্তা। লেখকের রাজশাহীর বাড়িতে গিয়ে সাক্ষাৎকারটি নিয়েছেন জাকির তালুকদার।\nজাকির তালুকদার: ২ ফেব্রুয়ারি আপনার ৮০তম জন্মদিন। এই দীর্ঘ জীবন পাড়ি দেওয়ার পর পেছন ফিরে তাকালে কী দেখতে পান?\nহাসান আজিজুল হক: আমার শৈশব, কৈশোর, যৌবন—জীবনের দিকে যদি পেছন ফিরে তাকাই, দেখি বিচিত্র সব ছবি। বর্ধমান, খুলনা, রাজশাহী—সবকিছু একাকার হয়ে যায়। একজীবনে কম তো দেখা হলো না—দেশভাগ দেখলাম, বাস্তুভিটা ছেড়ে এলাম, এ দেশে আবার নতুনভাবে ভিটেমাটি তৈরি করলাম। মুক্তিযুদ্ধের মতো বিশাল ঘটনার মুখোমুখি হলাম। মানে আমার এই জীবনটা ভাঙা–গড়ার ভেতর দিয়েই কেটে গেল। জীবনের এই সব ভাঙা–গড়াই নানাভাবে ফিরে ফিরে এসেছে আমার গল্পে, উপন্যাসে। তাই পেছনে তাকানোর কথা যদি বলো, আমি দেখতে পাই একটি কিশোর ছুটছে, ক্রমাগত ছুটছে।\nজাকির: এবার সাহিত্য নিয়ে কথা বলি। আপনি বড় লেখকদের বৈশিষ্ট্যগুলো খেয়াল করেছেন নিশ্চয়ই, আপনার মতো করে। সেই পর্যবেক্ষণটি বলবেন?\nহাসান: আমরা যে স্যুররিয়ালিজম, ম্যাজিক রিয়ালিজম নিয়ে চেঁচামেচি করি, সেসব নিয়ে ইউরোপে কেউ মাথা ঘামায়? যাঁরা নিজেরা ম্যাজিক রিয়ালিজমের লেখক, তাঁরা নিজেরাই কি তা নিয়ে মাথা ঘামান? তাঁরা আসলে মাথা ঘামান নিজেদের নিয়ে। সেটাই ম্যাজিক রিয়ালিজম হয়ে বেরিয়ে আসে, অথবা সমালোচকদের দেওয়া অন্য কোনো নাম নিয়ে বেরিয়ে আসে। অস্ট্রিয়ান যে নারী সাহিত্যিক নোবেল পুরস্কার পেলেন, তাঁর মধ্যে অস্ট্রিয়া ছাড়া, নিজের দেশ ছাড়া আর কিছু নেই। এঁরা যে বড় লেখক হয়ে ওঠেন তা এই জন্যই। নিজেকে নিজের দেশ এবং মাটি থেকে বিচ্ছিন্ন না করে ফেলার জন্যই। আফ্রিকার লেখা পড়লেও সেটা বোঝা যায়। হয়তো তাঁরা লিখছেন অন্য ভাষায়—কেউ ইংরেজিতে, কেউ ফরাসিতে—কিন্তু লিখছেন একেবারে ঠিক নিজেদের কথাই। আফ্রিকার চিনুয়া আচেবের গল্পের দিকে তাকাও, কী দেখতে পাও? তাঁর একটি গল্পে এমন আছে: আফ্রিকার জীবনযাপনের বৈশিষ্ট্য ছিল, কেউ একা একা নিজের জন্য কিছু না করা। কেউ একার জন্য বাঁচে না সেখানে। গ্রামের লোকেরা সবাই মিলে খরচ দিয়ে একটি ছেলেকে ইংল্যান্ডের শহরে পাঠাল ব্যারিস্টার হয়ে আসার জন্য। কিন্তু ব্যারিস্টার হয়ে ফেরত আসার পরে সে আর গ্রামে থাকতে পারে না। কারণ গ্রামে তো আর প্র্যাকটিস হয় না। তখন সে চলে গেল শহরে। ইংল্যান্ডে ব্যারিস্টারি পড়তে যাওয়ার সময় তার বিচ্ছিন্নতা তৈরি হয়নি নিজের জীবনধারার সঙ্গে। বিচ্ছিন্নতা তৈরি হলো এবার নিজদেশে ফিরে এসে। যেই তথাকথিত উন্নতি এল, সঙ্গে সঙ্গে এল বিচ্ছিন্নতা। এটি এমনভাবে ধরতে পারেন বলেই চিনুয়া আচেবে বড় লেখক, মৌলিক লেখক।জাকির: এ প্রসঙ্গে আমাদের দেশের লেখকদের কথা, সাহিত্যের কথা যদি বলেন...\nহাসান: কত রকমের ফেনিল উচ্ছ্বাস এবং আলোড়ন যে আসে আমাদের দেশে! একটু অসতর্ক হলেই বা ভিত্তিতে দুর্বলতা থাকলেই ভাসিয়ে নিয়ে যায় নিজস্ব চিন্তাধারাকে। কত রকমের হুলুস্থুলই না আমদানি হয় সাহিত্যের জগতে। শিল্পের জন্য শিল্প, নন্দনতাত্ত্বিক শিল্প, ব্যক্তিকেন্দ্রিক রচনা, আধুনিক মানুষের যুগযন্ত্রণা, উত্তর–আধুনিকতা, জাদুবাস্তবতা, নাগরিক শিল্প—কত নামে বিভ্রান্তি আসে। সেই সব স্রোতে গা না ভাসালে অভিধা জোটে ‘যথেষ্ট আধুনিক লেখক নন’ বলে। নিজের লেখকজীবনের শুরু থেকেই এ রকম মন্তব্য শুনতে হয়েছে আমাকে। শওকত আলীকেও। কিন্তু আমাকে কেউ ‘যথেষ্ট আধুনিক’ না বললে কিংবা ‘আঞ্চলিক’ বললে আমি মোটেও ঘাবড়ে যাই না। কারণ সেভাবে দেখতে গেলে সব লেখাই আঞ্চলিক। লাতিন আমেরিকার সব লেখাই ওই অর্থে আঞ্চলিক। পৃথিবীর সব বড় লেখকের মধ্য থেকে সাধারণ যে প্রবণতাটি আবিষ্কার করা যায়, সেটাও এই কথার সপক্ষেই দাঁড়ায়। নিজের সেই পাঠ-অভিজ্ঞতা থেকে বলছি, প্রামিদ্যা অনন্ত তোয়ের, হোসে সারামাগা, সালমান রুশদী, অনিতা দেশাই, অরুন্ধতী রায়, লাতিনের সব বড় লেখক—তাঁদের একটাই ধ্রুব আছে—সময়, সমাজ, মানুষ। আমাদের ভাষার যাঁরা বড় লেখক—সে রবীন্দ্রনাথ থেকে শুরু করে অমিয়ভূষণ মজুমদার, আখতারুজ্জামান ইলিয়াস পর্যন্ত—তাঁদের ক্ষেত্রেও এই একই কথা প্রযোজ্য।\nজাকির: বিশ্বসাহিত্য আমাদের পাঠ করা কতখানি দরকার? অন্তত কোথায় কেমন কাজ হচ্ছে, সেগুলো সম্পর্কে অবহিত থাকাটা তো দরকারই।\nহাসান: অবশ্যই। তুমি যদি বঙ্কিমচন্দ্র চট্টোপাধ্যায়ের কথাই ধরো, তাহলে দেখবে সমকালীন বিশ্বসাহিত্য, বিশ্ববীক্ষার সঙ্গে তিনি যথেষ্ট পরিচিত ছিলেন। তার পরের অনেকের অবশ্য সেই রকম পরিচিতি ছিল না। তিরিশ দশকের কবি-সাহিত্যিকদের বিশ্বসাহিত্যের পাঠ ভালো ছিল। তবে তাঁরা প্রভাবিতই বেশি হয়েছেন, আত্তীকরণের ক্ষমতাটি কমই ছিল। মানিক বন্দ্যোপাধ্যায়ের পাঠের ঘাটতি ছিল হয়তো। কিন্তু তিনি এতই প্রতিভাবান ছিলেন যে বরং তাঁর সাহিত্যকর্মই বিশ্বসাহিত্যের অন্য ভাষার লেখকদের অবশ্য–পাঠ্য হওয়ার পর্যায়ে পৌঁছেছিল। অন্য ভাষার লেখকদের দুর্ভাগ্য যে সেই সুযোগ তাঁরা পাননি মানিক অন্য ভাষায় অনূদিত না হওয়ার কারণে।\nজাকির: আমাদের তরুণেরা অবশ্য বিদেশি সাহিত্য পাঠ করছে, অনুবাদ করছে। এটা একটা ভালো দিক।\nহাসান: ভালো দিক। কিন্তু পাশাপাশি নিজেদের সাহিত্য কতখানি পাঠ করছে, সেটা তারাই জানে। আমাদের ভাষায় সাহিত্যে কতখানি কাজ হয়েছে, সেগুলো তারা যে জানার মতো জানে তা তাদের লেখাপত্র পড়ে বা কথা বলে মনে হয় না। বঙ্কিম-রবীন্দ্রনাথ পড়েছে কি না, মানিক-তারাশঙ্কর-বিভূতি পড়েছে কি না, সতীনাথ ভাদুড়ী পড়েছে কি না, জগদীশ গুপ্ত-সোমেন চন্দ পড়েছে কি না, বোঝা যায় না। ভাবো শিবরাম চক্রবর্তীর কথা। লোকে তাঁকে হাসির গল্পের লেখক হিসেবেই চেনে। কিন্তু তাঁর যে অসাধারণ কয়েকটি গল্প আছে, সেগুলোর কথা কাউকে বলতে শুনি না। বাংলা সাহিত্যে ভালো ভালো যেসব কাজ হয়েছে, সেগুলোর সঙ্গে পরিচয় না থাকলে অর্ধশিক্ষিত লেখক হয়ে থাকতে হবে। অর্ধশিক্ষিত মানে বুঝেছ তো?\nজাকির: মানে বোধ হয় অলেখকই। অথবা কাগজ-কালি অপচয় করা লেখক। তবে একটা সময়কালে অনেকজন লিখবে। কেউ কেউ কিছুদিন লেখা মকশো করে চলে যাবে, কেউ কেউ লেখালেখি চালিয়ে যাবে। তারা সবাই যে ভালো লিখবে তা হয় না। তাদের তো সমকালীন লেখক বলাই যায়?\nহাসান: সমকালীন এবং সমকালীন।\nজাকির: ক্রিকেটের টি-টোয়েন্টি ভার্সনের প্লেয়ারের মতো। এদের মধ্যে অল্পজনই টেস্ট ক্রিকেট খেলার যোগ্যতা রাখে। তবে সময়ই সেটা বলে দেবে।\nহাসান: তা বটে।\nজাকির: আপনার কি ফেসবুক অ্যাকাউন্ট আছে?\nহাসান: না।\nজাকির: ফেসবুক কিন্তু এখন খুব শক্তিশালী গণমাধ্যম। বলা চলে সবচেয়ে শক্তিশালী গণমাধ্যম। এটি সবাইকে নিজের কথা লেখার সুযোগ করে দিয়েছে। মতামত দেওয়ার সুযোগ করে দিয়েছে। ফেসবুকে ঢুকলে দেখতে পাবেন, এখনকার নতুন লেখক-কবিদের সবকিছু নাকচ করে দেওয়ার প্রবণতা ও ক্ষমতা অপরিসীম। তারা রবীন্দ্র-নজরুল-রুমী-শেকস্​পিয়ার—সবাইকে নাকচ করে দিতে পারে। আপনাকেও পারে।হাসান: কেউ যদি তার পাঠ্যতালিকা থেকে আমাকে নাকচ বা বাতিল করে দেয়, আমার তাতে কিছু বলার নেই। কোনো লেখকেরই বলার কিছু নেই। তবে যেসব সাহিত্যকর্ম এবং স্রষ্টা এক শ বছর, দুই শ বছর, পাঁচ শ বছর সময়কে অতিক্রম করে আমাদের কাছে এসে পৌঁছাতে পেরেছে, তাঁদের নাকচ করার মানে হচ্ছে হয় নাকচকারীর মধ্যে সাহিত্য সম্পর্কে এমন কোনো মৌলিক ধারণার সৃষ্টি হয়েছে, যা সত্যি সত্যিই নন্দনতত্ত্বের জগতে বিপ্লব ঘটাতে পারে; অথবা এটি তার মৌলিক মূর্খতা।জাকির: সাহিত্য পুরস্কার নিয়ে বিতর্ক সব সময়ই কম-বেশি থাকে। এখন খুব বেশি হচ্ছে। এ–সম্পর্কে আপনি কী ভাবছেন?হাসান: সাহিত্য পুরস্কার নিয়ে ভাবাভাবির বেশি কিছু নেই। সত্যিকারের লেখক যিনি, তিনি কখনোই পুরস্কারের কথা মাথায় রেখে লেখেন না। তাঁর ধ্যান-জ্ঞান থাকে নিজের লেখাকে কীভাবে আরও উন্নত, আরও সমৃদ্ধ করা যায়। এই সমৃদ্ধ করার কোনো শেষবিন্দু নেই। কাজেই লেখকের সাধনারও কোনো শেষ নেই। পুরস্কারকে বলা যেতে পারে বাই-প্রডাক্ট। পুরস্কার পাওয়া বা না–পাওয়া প্রকৃত লেখককে ভাবিত করে না। পেলে মনে করতে হবে তিনি যে ধারায় কাজ করছেন, সে ধারাটিকে আনুষ্ঠানিক স্বীকৃতি দেওয়া হলো মাত্র। অনেক বড় লেখক কোনো পুরস্কার না পেয়েই পৃথিবী থেকে বিদায় নিয়েছেন। তাঁরা কেউ পুরস্কার না–পাওয়ায় নিজেদের লেখা বন্ধ করেননি বা তাঁদের রচনার সাহিত্যমূল্য কমে যায়নি।\nহাসান আজিজুল হকের যত অজানা ডাকনাম হাসান আজিজুল হকের ছেলেবেলায় বাড়ির লোকজন ও পাড়া–প্রতিবেশীরা তাঁকে ডাকতেন ‘কালো’ বলে। গাত্রবর্ণের কারণে এমন নামকরণ। এ ছাড়া বন্ধুবান্ধব আর স্কুলের শিক্ষকেরা ‘আজুল’ নামেও ডেকেছেন। জন্মভিটা ছেড়ে ঠিক দেশভাগের পরপরই নিজের জন্মভিটা, অধুনা পশ্চিম বাংলার বর্ধমান জেলার যবগ্রাম ছেড়ে তখনকার পূর্ববঙ্গে আসেননি হাসান আজিজুল হক। আদতে ১৯৫৪ সালে যবগ্রামের মহারানি কাশীশ্বরী উচ্চবিদ্যালয় থেকে প্রবেশিকা পরীক্ষা পাস করে তিনি খুলনায় বড় বোন জাহানারা নওশীনের শ্বশুরবাড়িতে থেকে কলেজে পড়ার জন্য বর্ধমান ত্যাগ করেন। পরে ১৯৫৬ সালে খুলনা ব্রজলাল কলেজ থেকে উচ্চমাধ্যমিক পরীক্ষায় উত্তীর্ণ হন। পরিবার রাজশাহী কলেজ থেকে দর্শনে স্নাতক ডিগ্রি লাভের পর বিয়ে করেন নিজের ফুপাতো বোন শামসুন্নাহার বেগম মঞ্জুকে। তিনি ২০১৩ সালে প্রয়াত হন। তাঁদের ঘরে তিন মেয়ে ও এক ছেলে। ছদ্মনামে লেখা লেখকজীবনের বেশির ভাগ সময় স্বনামে লেখালেখি করলেও গোড়ার দিকে ঘটনাক্রমে ছদ্মনামে কয়েকটি বই-আলোচনা লিখতে হয়েছিল তাঁকে। ১৯৬০ সালে রাজশাহী থেকে ত্রৈমাসিক সাহিত্যপত্র পূর্বমেঘ প্রকাশ পেতে শুরু করলে তাতে নিয়মিতভাবে গল্প লিখতে শুরু করেন তিনি। পরে পত্রিকা-সংশ্লিষ্টদের অনুরোধে কয়েকটি বই-আলোচনাও তাঁকে লিখতে হয়। কিন্তু একই সংখ্যায় একই লেখকের গল্প ও বই-আলোচনা একত্রে ছাপাটা বেখাপ্পা দেখায়। তাই তিনি ফজলে রাব্বী ছদ্মনাম ধারণ করে বই-আলোচনা লেখা শুরু করেন। উল্লেখ্য, ওই কলামে তিনি সৈয়দ শামসুল হকের দেয়ালের দেশ ও রশীদ করিমের উত্তম পুরুষ উপন্যাস দুটি নিয়েও আলোচনা করেছিলেন।\nসূত্র: হাসান আজিজুল হকের সঙ্গে বিভিন্ন সময়ের আলাপচারিতা এবং তাঁর অখণ্ড আত্মস্মৃতি স্মৃতিকহন\n"
  },
  {
    "headline": "\nনিষেধাজ্ঞা থাকলেও অংশ নিতে চায় তারা\n",
    "topics": [
      "প্রচ্ছদ",
      "বাংলাদেশ",
      "রাজনীতি"
    ],
    "content": "\nঢাকা বিশ্ববিদ্যালয়ের পরিবেশ পরিষদের সিদ্ধান্ত অনুযায়ী ক্যাম্পাসে ধর্মভিত্তিক কোনো সংগঠনের কার্যক্রম চালানোর সুযোগ নেই। কিন্তু ডাকসু (ঢাকা বিশ্ববিদ্যালয় কেন্দ্রীয় ছাত্র সংসদ) নির্বাচনকে কেন্দ্র করে ক্যাম্পাসে গত ২৩ জানুয়ারি মিছিল করেছে ইসলামী শাসনতন্ত্র ছাত্র আন্দোলন। ডাকসু নির্বাচনে অংশ নিতে চায় তারা। জাতীয় রাজনীতিতে সক্রিয় ইসলামী আন্দোলন বাংলাদেশের ছাত্রসংগঠন ইসলামী শাসনতন্ত্র ছাত্র আন্দোলন।স্বৈরাচার এরশাদবিরোধী আন্দোলনে বিতর্কিত ভূমিকার জন্য ঢাকা বিশ্ববিদ্যালয় ক্যাম্পাসে অলিখিতভাবে নিষিদ্ধ থাকা জাতীয় পার্টির ছাত্রসংগঠন জাতীয় ছাত্রসমাজও ডাকসু নির্বাচনে অংশ নিতে চাচ্ছে। ডাকসু নির্বাচনে অংশগ্রহণের নিশ্চয়তা চেয়ে ২৮ জানুয়ারি ঢাকা বিশ্ববিদ্যালয়ের উপাচার্য বরাবর আবেদন জানিয়েছে তারা।\nইসলামী শাসনতন্ত্র ছাত্র আন্দোলন এবং ছাত্রসমাজের নেতারা বলছেন, ডাকসু নির্বাচনে অংশগ্রহণের সুযোগ না দেওয়া হলে তাঁরা উচ্চ আদালতে যাবেন।\nতবে ধর্মভিত্তিক কোনো সংগঠন ডাকসু নির্বাচনে অংশ নিতে চাইলে তাদের প্রতিহত করার ঘোষণা দিয়েছে ছাত্র ইউনিয়ন ও ছাত্রলীগ। ছাত্র ইউনিয়নের কেন্দ্রীয় সাধারণ সম্পাদক লিটন নন্দী ও ছাত্রলীগের বিশ্ববিদ্যালয় শাখার সাধারণ সম্পাদক সাদ্দাম হোসেন বলেন, ক্যাম্পাসে কাউকে সাম্প্রদায়িক রাজনীতি করতে দেওয়া হবে না।\nএককভাবে ও পূর্ণ প্যানেলে ডাকসু নির্বাচন করার প্রস্তুতি নিচ্ছেন জানিয়ে ইসলামী শাসনতন্ত্র ছাত্র আন্দোলনের বিশ্ববিদ্যালয় শাখার সাধারণ সম্পাদক মাহমুদুল হাসান বলেন, তাঁরা আদর্শিক সংগঠন। ছাত্র আন্দোলন ধর্মভিত্তিক সংগঠন নয় বলেও দাবি করে তিনি বলেন, ‘যাঁরা আমাদের ধর্মভিত্তিক সংগঠন বলে মনে করেন, তাঁদের ভুল ধারণা আছে৷ ধর্মকে আমরা ব্যক্তিগত ব্যাপার মনে করি। আমাদের সংগঠনের সদস্য হওয়ার জন্য মুসলিম হওয়া বাধ্যতামূলক নয়।’\nদলমত–নির্বিশেষে ডাকসু নির্বাচনে অংশ নেওয়ার অধিকার সবার রয়েছে বলে উল্লেখ করেন ছাত্র আন্দোলনের নেতারা। সুষ্ঠু নির্বাচনের জন্য তাঁরাও হলের বাইরে ভোটকেন্দ্র চান। একই সঙ্গে ক্যাম্পাসে সব ছাত্রসংগঠনের সহাবস্থান দাবি করেন তাঁরা।\nডাকসুতে ধর্মভিত্তিক সংগঠনের নির্বাচন করার কোনো সুযোগ নেই বলে জানান বিশ্ববিদ্যালয়ের সিন্ডিকেট সদস্য মোহাম্মদ হুমায়ুন কবির। তিনি প্রথম আলোকে বলেন, পরিবেশ পরিষদের সর্বসম্মত সিদ্ধান্তে ক্যাম্পাসে ধর্মভিত্তিক সংগঠন নিষিদ্ধ বহু আগে থেকেই৷ ধর্মভিত্তিক সংগঠনের প্রসঙ্গ সর্বশেষ সিন্ডিকেট (২৯ জানুয়ারি) সভায় উঠেছিল৷ আলোচনায় সেই নিষেধাজ্ঞা বহালই রাখা হয়েছে৷ ধর্মভিত্তিক সংগঠনের ডাকসু নির্বাচন করা তো দূরের কথা, ক্যাম্পাসে কোনো রাজনৈতিক কার্যক্রম চালানোর এখতিয়ারই নেই।\nএদিকে ডাকসু নির্বাচন করার প্রস্তুতি নিচ্ছে জাতীয় পার্টির ছাত্রসংগঠন ছাত্রসমাজও। সংগঠনের ঢাকা বিশ্ববিদ্যালয় শাখার আহ্বায়ক আবদুর রহমান প্রথম আলোকে বলেন, ‘পার্টির জ্যেষ্ঠ নেতারা আওয়ামী লীগের উচ্চপর্যায়ে কথা বলবেন৷ ক্যাম্পাসে আমাদের নিষেধাজ্ঞার ব্যাপারে দালিলিক কোনো প্রমাণ নেই৷ তারপরও বিশ্ববিদ্যালয় প্রশাসন যদি আমাদের নির্বাচনে অংশগ্রহণের অনুমতি না দেয়, তাহলে আমরা আদালতের শরণাপন্ন হব৷ আমাদের প্রতি ছাত্রলীগ বা ছাত্রদলের কোনো বিরূপ মনোভাব আছে বলে কখনো মনে হয়নি। তবে বামপন্থী সংগঠনগুলো বরাবরই আমাদের বিরোধী।’\nবামপন্থী ছাত্রসংগঠনগুলো বলছে, ১৯৯০ সাল থেকেই ছাত্রসমাজ ক্যাম্পাসে নিষিদ্ধ। আর ছাত্রলীগ বলছে, ছাত্রসমাজ ক্যাম্পাসে নৈতিকভাবে নিষিদ্ধ এবং তাদের প্রতিহত করার প্রস্তুতি ছাত্রলীগের রয়েছে।\nছাত্রসমাজ ক্যাম্পাসে নিষিদ্ধ কি না, জানতে চাইলে বিশ্ববিদ্যালয়ের প্রক্টর অধ্যাপক এ কে এম গোলাম রব্বানী বলেছেন, ‘প্রশ্নটি আপত্তিকর। ঢাকা বিশ্ববিদ্যালয় কোনো ছাত্রসংগঠনের জন্ম দেয় না, কাউকে বাতিল বা অন্তর্ভুক্তও করে না৷’\n"
  },
  {
    "headline": "\nপ্রধানমন্ত্রীর চা-চক্রে ঐক্যফ্রন্ট খোলামেলা আলাপ করতে পারে: কাদের\n",
    "topics": [
      "প্রচ্ছদ",
      "বাংলাদেশ",
      "রাজনীতি"
    ],
    "content": "\nআওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেছেন, প্রধানমন্ত্রী যে চা-চক্রের আয়োজন করেছেন, সেখানে যোগ দিয়ে বিএনপি-ঐক্যফ্রন্ট খোলামেলা আলাপ করতে পারে। প্রধানমন্ত্রীর চা-চক্রের আহ্বান বিএনপি বর্জন করেছে। এটা তাদের নেতিবাচক রাজনীতির ধারা।\nআজ শুক্রবার রাজধানীর ধানমন্ডিতে আওয়ামী লীগ সভাপতির রাজনৈতিক কার্যালয়ে এক সংবাদ সম্মেলনে ওবায়দুল কাদের এসব কথা বলেন।\nআওয়ামী লীগের সাধারণ সম্পাদক বলেন, বিএনপি নেতিবাচক রাজনীতির কারণে খাদের কিনারে চলে এসেছে। বিএনপি যদি তাদের চিরাচরিত নেতিবাচক রাজনীতির ধারা আঁকড়ে ধরে থাকে, তাহলে তারা অন্ধকারে খাদে পড়ে যাবে।\nএকাদশ জাতীয় সংসদ নির্বাচনে বিএনপি-ঐক্যফ্রন্টের নির্বাচিত সদস্যদের সংসদে না যাওয়ার প্রসঙ্গে সড়ক পরিবহন ও সেতুমন্ত্রী বলেন, সংসদ বর্জন করা দলের জন্য ক্ষতিকর। নির্বাচনে জয়-পরাজয় আছে। রাজনীতিতে জোয়ার-ভাটা আছে। ঐক্যফ্রন্ট-বিএনপি সংসদ বর্জনের মতো অগণতান্ত্রিক মানসিকতার প্রকাশ ঘটালে সেটা গণতন্ত্রের জন্য শুভ নয়। তাদের নিজের অস্তিত্বের জন্য ক্ষতিকর।\nওবায়দুল কাদের বলেন, গত সংসদে না থেকেও নির্বাচনে তারা যতটুকু বিজয়ের অংশীদার হয়েছে, এটা নিয়েই তাদের সংসদে যাওয়া উচিত। সংসদের ভেতরে-বাইরে দুই ক্ষেত্রেই আন্দোলন করা যায়। তারা সংসদে গেলে বিরোধী কণ্ঠ উচ্চারিত হবে।\nমানুষ আন্দোলনের আগ্রহী নয় বলে মন্তব্য করে ওবায়দুল কাদের বলেন, গত ১০ বছরে বারবার চেষ্টা করেও বিএনপি সাড়া জাগানোর মতো আন্দোলন গড়ে তুলতে পারেনি। নির্বাচনের পর আন্দোলনের কোনো বস্তুগত পরিস্থিতি বিরাজ করছে না, যার মাধ্যমে তাদের সাফল্য আসে। তারা আন্দোলনের ডাক দিতে পারে, জনগণ যদি সাড়া না দেয়, সাফল্য আসবে না।\nসেতুমন্ত্রী ওবায়দুল কাদের বলেন, বিএনপি-ঐক্যফ্রন্টের আটজন সদস্য সংসদে গিয়ে জোরালো ভাষায় কথা বলে সংসদের ভেতরে একটি আন্দোলন গড়ে তুলতে পারেন। এই নির্বাচনের পর বিশ্বের উন্নত গণতান্ত্রিক দেশ সরকারকে অভিনন্দন জানিয়েছে। এমনকি জাতিসংঘও সরকারের সঙ্গে একযোগে কাজ করার জন্য চিঠি দিয়েছে। বিএনপি যদি এ অবস্থায়ও সংসদ বর্জনের সংস্কৃতি আঁকড়ে ধরে, তাহলে তারা আরও বড় ভুল করবে। বিদেশেও তাদের বন্ধুদের থেকে বিচ্ছিন্ন হয়ে পড়বে। বিদেশে তাদের বন্ধু বলে কেউ থাকবে না।  ডাকসু নির্বাচন নিয়ে আশা প্রকাশ করে ওবায়দুল কাদের বলেন, অতীতেও বিভিন্ন হলে ডাকসু নির্বাচনের ভোটকেন্দ্র ছিল। এ নিয়ে বিতর্কের কিছু নেই। ডাকসু নির্বাচন অবাধ ও সুষ্ঠু হবে। শিক্ষার্থীরা তাদের ভোটাধিকার প্রয়োগ করতে পারবেন।\n"
  },
  {
    "headline": "\nকবির জার্নাল\nবরিশাল ঘুরে এসে কিছু পঙ্​ক্তি\n",
    "topics": [
      "প্রচ্ছদ",
      "অন্য আলো",
      "ভ্রমণ"
    ],
    "content": "\nঅনেক দিন কোথাও যাওয়া হচ্ছিল না। হয় না যাওয়া, খুব দরকার না হলে, বা বেড়াতে না যেতে চাইলে। পথের কথা আগেও লিখেছি। পথ যে ভালো নয়। তবে সেদিন হঠাৎ মনে হলো, বাংলা একাডেমিতে গেলে হয়: হাবীবুল্লাহ সিরাজীর সঙ্গে দেখা নেই অনেক দিন। কাছাকাছি বয়সের একমাত্র সিরাজীর সঙ্গেই আমার তুমি-সম্পর্ক। পরিচয়ের প্রথম দিন থেকেই, যতদূর মনে পড়ে। ফোনটোন না করেই আমি ও রাকা রওনা হয়ে গেলাম। গিয়েই সিরাজীকে পেয়ে গেলাম। সামনে বসেছিলেন যিনি, তিনিও চেনা: ইকতিয়ার মোমিন চৌধুরী। কিছু কথাবার্তা হলো। নানা বিষয়ে সিরাজীর সঙ্গে কথাবার্তা হলো। অনেক আপন লাগল। পিয়াস মজিদের সঙ্গেও দেখা হলো। ভালো লাগল। সরকার আমিন-এর সঙ্গে দেখা হলো। খুব হাসিখুশি। সদা হাসিখুশি।\nদুই.\nমাঝখানে, এই তো সেদিন, বরিশাল যাওয়া হলো হঠাৎ। বরিশাল যাওয়া হয়েছিল, আর লেখা ও পড়ায় ছেদ পড়েছিল। বেশ অনেক দিন পরে কোথাও যাওয়া। বন্ধু, অধ্যাপক-লেখক খালিকুজ্জামান ইলিয়াস ও পারভীন ইলিয়াসের উৎসাহে এবং আমার স্ত্রী রাকার প্রণোদনায় এই ভ্রমণে আমারও যোগ দেওয়া। আজ বেশ কিছুদিন ধরে এমন সব ভ্রমণে আমার তেমন আগ্রহ হচ্ছিল না। কোথাও যাওয়া মানেই, নিজেদের দেশে বিশেষত, নানান ঝামেলায় পড়া। বলা হলো, সাংবাদিক আবদুর রহমানের বাড়ি বরিশালে, তাঁরই উৎসাহে এই সফরের আয়োজন। সব ধরনের ব্যবস্থাপনায় তাঁর অংশগ্রহণ থাকবে। অতএব, এ ভ্রমণে আমার দ্বিধান্বিত হওয়ার কোনো অবকাশ থাকল না। বরিশালে যাওয়া মানেই জাহাজের ব্যাপারস্যাপার, আর আমার বালকবয়সে জাহাজঘটিত দীর্ঘ পথযাত্রার চমৎকার অভিজ্ঞতা রয়েছে। বাবা-মা, ভাইবোনের সঙ্গে চাটগাঁ থেকে সমুদ্রপথে করাচি যাওয়ার অভিজ্ঞতার কথা কোনোদিন ভুলব না। ‘অ্যারোন্ডা’ ছিল জাহাজটির নাম, আমাদের কেবিনগুলো ছিল আরামদায়ক, আর একজন গোয়ানিজ বাটলার ছিলেন দারুণ আকর্ষণীয় ব্যক্তিত্বসম্পন্ন, হাসিখুশি। খাবার সরবরাহের দায়িত্বে ছিলেন তিনি। অবসর পেলেই আমাদের সঙ্গে নানা বিষয়ে গল্প করতেন। যতদূর মনে পড়ে, ৯ দিনের ছিল সমুদ্রযাত্রাটি, ৪–৫ দিনে ভিড়েছিল সিলোন তথা শ্রীলঙ্কা বন্দরে, ১০-১২ ঘণ্টা সেখানে কাটিয়ে রওনা হয়েছিল করাচির উদ্দেশে। কেন করাচিযাত্রা, সে বিষয়ে দুটি লাইন: বাবা বদলি হয়েছিলেন পাকিস্তান ইস্টার্ন রেলওয়ে থেকে পাকিস্তান ওয়েস্টার্ন রেলওয়েতে। বছর চারেক সেখানে কাটিয়ে ফিরেছিলেন ফের চাটগাঁয়, পাকিস্তান ইস্টার্ন রেলওয়েতে।\nযা হোক, আমাদের বরিশালগামী লঞ্চটিও একটু বড়সড়ই, জাহাজ বলা যায় কি, ছোটখাটো একটি জাহাজ বলতেই ভালো লাগছে। যথাসময় তথা ভোর ৬টায় জাহাজের যাত্রা শুরু হলো। ৬ ঘণ্টার ভ্রমণ। কখনো ডেকে বসে, কখনো ভেতরে চেয়ারে বসে গল্প করতে করতেই আমরা এই সময় কাটিয়ে দিলাম।\nযথাসময়ে বরিশাল বন্দরে পৌঁছালাম। কেমন সে বন্দর? যথারীতি অপরিচ্ছন্ন। অব্যবহৃত, নষ্ট সরঞ্জামাদি চারপাশে। মনে হয় না এসব জঞ্জাল কোনোদিন এখান থেকে সরিয়ে ফেলা হবে। এমনটা দেখলে মন খারাপ হয় তো।\nজাহাজ থেকে নেমে কাছেরই একটি রেস্টুরেন্টে ভাত খেয়ে আমরা গেলাম আগে থেকে ঠিক করা বিআইডব্লিউটিএ গেস্ট হাউসে। দিন দুই ঘুরে ঘুরে কাটালাম বরিশাল শহরে। শহরের সবচেয়ে বড় দিঘিটির পাশে এক বিকেলে অনেক সময় কাটালাম। অনেক ছবি তোলা হচ্ছিল। তারপর কুয়াকাটার উদ্দেশে হবে আমাদের দীর্ঘ যাত্রা। ছবি তুলছিলাম আর মনজুড়ে ছিলেন জীবনানন্দ দাশ। কোথায় পাব তাঁরে? কেউ একজন দেখিয়ে দিলেন জীবনানন্দের সম্ভাব্য বাসগৃহের জায়গাটি। বোঝা যাচ্ছিল না তেমন। শুধু জায়গা দেখে, আশপাশ দেখে জীবনানন্দকে মনে আনার চেষ্টা করা হচ্ছিল। বিএম কলেজটিও ঘুরেফিরে দেখছিলাম, আর তাঁর কবিতার কিছু পঙ্​ক্তি আসছিল মনে। জীবনানন্দ দাশ একসময় এ শহরের পথ দিয়ে হেঁটে বেড়িয়েছেন ভাবতেও কেমন যে স্বপ্নাচ্ছন্ন লাগে, সত্যি!\nবেশ অনেক সময় লাগল কুয়াকাটা পৌঁছাতে, রাস্তাও তেমন ভালো নয়। বস্তুত স্থলপথে যত ভ্রমণ হয়েছে আমার এ অঞ্চলে, পথ হয়েছে পীড়াদায়ক, উঁচুনিচু ও ভাঙা রাস্তার কারণে। বাস বা মাইক্রোবাসের মাঝখানে বসার সুযোগ পাওয়া সত্ত্বেও।\nকুয়াকাটা পৌঁছানোর পর সমুদ্র দেখে মন ভালো হয়ে গেল। না, সৈকত এখানে কক্সবাজারের সৈকতের ধারেকাছেও নয়। ফৌজদারহাট সমুদ্র সৈকতে যাওয়া হয়েছিল অনেক আগে, কুয়াকাটা সৈকতের চেয়ে পরিচ্ছন্ন মনে হয়েছিল। এ সৈকত লোকে-লোকারণ্য, বিশেষত বিকেলে-সন্ধ্যায়, অধিকাংশ যুবক মোটরসাইকেল নিয়ে কাউকে ভ্রমণার্থী মনে হলে (বা না হলেও) ভ্রমণে যেতে আগ্রহী কি না বারবার জিজ্ঞেস করছে। প্রথমটায় একটু বিরক্ত হলেও পরে বুঝেছি, এমনটাই স্বাভাবিক, মোটরসাইকেলের পেছনে বসিয়ে কাউকে সৈকতে বেড়াতে নিয়ে গেলে এদের যেমন কিছু উপার্জন হয়, অল্প অর্থের বিনিময়ে আগ্রহী অনেকে ঘুরে বেড়াবার শখও মিটিয়ে নিতে পারেন।\nকুয়াকাটার মজার অভিজ্ঞতাটি ছিল, রোজ সন্ধ্যাবেলা সদ্য সদ্য সমুদ্র থেকে তুলে আনা মাছ রান্না হয় যে জায়গাটিতে, সেখানে পাতা টেবিল-বেঞ্চে বসে গরম রুটি বা ভাত দিয়ে সে মাছ খেতে পাওয়া।\nরাখাইন পল্লি দেখতে যাওয়ার খুব শখ হয়েছিল, হলো না যাওয়া, শুধু পথের দুরবস্থার কারণে।\nমোটের ওপর অপ্রীতিকর কথাটি তো এই যে কুয়াকাটার পথঘাট ভালো নয়, ভালো নয় পথঘাট। উঁচুনিচু, ভাঙাচোরা। আমাদের একজন সহযাত্রী, কুয়াকাটায় যার ঘুরে বেড়াবার খুব শখ ছিল, যাওয়ার ছিল নানা জায়গায়, খানিকটা পথ সাহস করে গিয়েও তাকে আহত হয়ে ফিরতে হয়েছে, হোটেলে ফিরে ব্যথার ওষুধ খেতে হয়েছে।\nএত চমৎকার একটি জায়গা ভ্রমণের, অথচ অবহেলায় পড়ে আছে ভাবলে মন খারাপ হয় তো।\n"
  },
  {
    "headline": "\nসাকিবের রেকর্ড ভেঙে দিতে পারবেন তাসকিন?\n",
    "topics": [
      "প্রচ্ছদ",
      "খেলা",
      "বিপিএল"
    ],
    "content": "\n\nএবারের বিপিএলে সবচেয়ে বড় পাওয়া তাসকিন আহমেদকে ফিরে পাওয়া। ১১ ম্যাচে ২১ উইকেট নেওয়া তাসকিন আর ২ উইকেট পেলে এক আসরে সর্বোচ্চ উইকেটের রেকর্ড গড়বেন।\nসিলেট সিক্সার্সের বিদায় নিশ্চিত হয়ে গেছে আগেই। আজ গ্রুপ পর্বে নিজেদের শেষ ম্যাচটা চট্টগ্রামের বিপক্ষে। দলীয় দৃষ্টিকোণ থেকে এই ম্যাচে পাওয়ার কিছু নেই। তবে ব্যক্তিগত অর্জনে অনেক বড় প্রাপ্তির হাতছানি তাসকিন আহমেদের সামনে।\nএবারের বিপিএল তাসকিনকে নতুন করে আবিষ্কার করার আসর। বিপিএল খেলেই তরুণ তাসকিন প্রথমে নজর কেড়েছিলেন। চোট ও ছন্দহীনতা মিলিয়ে গত বছরে প্রায় চোখের আড়ালে চলে যাওয়া এই পেসার নিজেকে নতুন করে চিনিয়েছেন এবার। ২১ উইকেট আছে তাঁর নামের পাশে। আজকের ম্যাচে ২ উইকেট পেলেই বিপিএলের এক আসরে সবচেয়ে বেশি উইকেটের নতুন রেকর্ড গড়বেন।\nএখন পর্যন্ত রেকর্ডটা দুজনের দখলে। সাকিব আল হাসান ও কেভন কুপার। কুপার ২০১৪-১৫ আসরে বরিশাল বুলসের হয়ে ৯ ম্যাচে ২২ উইকেটে নিয়েছিলেন। গত আসরে সাকিব ১৫ ম্যাচে ২২ উইকেট নেন। ১১ ম্যাচে ২১ উইকেট নিয়ে তাসকিন এই তালিকার তিনে আছেন। এক আসরে ২১ উইকেট অবশ্য আছে আবু হায়দার (২০১৫-১৬, কুমিল্লা ভিক্টোরিয়ানস) ও ডোয়াইন ব্র্যাভোরও (২০১৫-১৬, ঢাকা ডায়নামাইটস)। তবে শেষের দুজন ম্যাচ বেশি খেলেছেন তাসকিনের চেয়ে।\nতাসকিন এবারের বিপিএলের শুরুটা করেছিলেন প্রথম ম্যাচে ৩১ রান দিয়ে উইকেটশূন্য থেকে। তবে পরের ১০ ম্যাচে মাত্র একবার উইকেটশূন্য থেকেছেন। ৯ ম্যাচে উইকেট তুলে নেওয়ার মতো ধারাবাহিক ছিলেন তাসকিন।\n\n\n\n\nসবচেয়ে বেশি উইকেট\n\n\n\n\nবোলার\n\n\nওভার\n\n\nউইকেট\n\n\nসেরা\n\n\nগড়\n\n\nইকো.\n\n\n\n\nতাসকিন আহমেদ\n\n\n৩৫.১\n\n\n২১\n\n\n৪/২৮\n\n\n১৪.৬৬\n\n\n৮.৭৫\n\n\n\n\nআবু জায়েদ\n\n\n৪২.০\n\n\n১৮\n\n\n৩/২৫\n\n\n১৯.১৬\n\n\n৮.২১\n\n\n\n\nফরহাদ রেজা\n\n\n৩৩.০\n\n\n১৭\n\n\n৪/৩২\n\n\n১৫.৫৮\n\n\n৮.০৩\n\n\n\n\nসাকিব আল হাসান\n\n\n৩৬.০\n\n\n১৭\n\n\n৪/১৬\n\n\n১৫.৬৪\n\n\n৭.৩৮\n\n\n\n\nমাশরাফি বিন মুর্তজা\n\n\n৪৩.০\n\n\n১৭\n\n\n৪/১১\n\n\n১৭.২৯\n\n\n৬.৮৩\n\n\n\n\nসবচেয়ে বেশি রান\n\n\n\n\nব্যাটসম্যান\n\n\nম্যাচ\n\n\nরান\n\n\nসর্বোচ্চ\n\n\nগড়\n\n\nস্ট্রাইকরেট\n\n\n\n\nরাইলি রুশো\n\n\n১১\n\n\n৫১৪\n\n\n১০০*\n\n\n৮৫.৬৬\n\n\n১৫১.১৭\n\n\n\n\nনিকোলাস পুরান\n\n\n১১\n\n\n৩৭৯\n\n\n৭৬*\n\n\n৪৭.৩৭\n\n\n১৫৯.৯১\n\n\n\n\nমুশফিকুর রহিম\n\n\n১১\n\n\n৩৭০\n\n\n৭৫\n\n\n৩৭.০০\n\n\n১৩৮.০৫\n\n\n\n\nলরি ইভান্স\n\n\n১১\n\n\n৩৩৯\n\n\n১০৪*\n\n\n৩৭.৬৬\n\n\n১৩৭.৮০\n\n\n\n\nঅ্যালেক্স হেলস\n\n\n৮\n\n\n৩০৪\n\n\n১০০\n\n\n৪৩.৪২\n\n\n১৬৭.০৩\n\n\n\n\n \n\n\n\n\n১০৯*\n\n\n\n\nব্যক্তিগত সর্বোচ্চ ইনিংস এভিন লুইসের। কুমিল্লা ভিক্টোরিয়ানস ব্যাটসম্যান চট্টগ্রামে খেলেছেন খুলনা টাইটানসের বিপক্ষে\n\n\n\n\n \n\n\n\n\n৪/১০\n\n\n\n\nসেরা বোলিং রাজশাহী কিংসের পেসার কামরুল ইসলামের, কুমিল্লা ভিক্টোরিয়ানসের বিপক্ষে\n\n\n\n\n \n\n\n\n\n২৮\n\n\n\n\nসবচেয়ে বেশি ছক্কা সিলেট সিক্সার্সের ক্যারিবীয় ব্যাটসম্যান নিকোলাস পুরানের\n\n\n\n\n \n\n\n\n\n৫ \n\n\n\n\nএবারের বিপিএলে সেঞ্চুরি, যা বিপিএলে এক মৌসুমে রেকর্ড\n\n\n\n\n \n\n\n\n\nএবারের বিপিএলে তাসকিন\n\n\n\n\nবোলিং\n\n\nপ্রতিপক্ষ\n\n\nমাঠ\n\n\n\n\n১/৩৪\n\n\nরাজশাহী\n\n\nচট্টগ্রাম\n\n\n\n\n২/৬\n\n\nখুলনা\n\n\nচট্টগ্রাম\n\n\n\n\n২/২০\n\n\nরাজশাহী\n\n\nচট্টগ্রাম\n\n\n\n\n২/৩৫\n\n\nখুলনা\n\n\nঢাকা\n\n\n\n\n৪/৪২\n\n\nরংপুর\n\n\nসিলেট\n\n\n\n\n১/৩২\n\n\nঢাকা\n\n\nসিলেট\n\n\n\n\n২/৩৪\n\n\nরংপুর\n\n\nসিলেট\n\n\n\n\n০/৮\n\n\nকুমিল্লা\n\n\nসিলেট\n\n\n\n\n৩/৩৮\n\n\nঢাকা\n\n\nঢাকা\n\n\n\n\n৪/২৮\n\n\nচট্টগ্রাম\n\n\nঢাকা\n\n\n\n\n০/৩১\n\n\nকুমিল্লা\n\n\nঢাকা\n\n\n\n\n"
  },
  {
    "headline": "\nসবিশেষ\nকবি নীরেন্দ্রনাথ চক্রবর্তীর চিঠি\n",
    "topics": [
      "প্রচ্ছদ",
      "অন্য আলো",
      "অন্যান্য"
    ],
    "content": "\nকবি নীরেন্দ্রনাথ চক্রবর্তীর সঙ্গে আমার প্রত্যক্ষ পরিচয় ১৯৭১, মুক্তিযুদ্ধের দিনগুলোতে। কিন্তু তাঁর সঙ্গে আমার অপ্রত্যক্ষ পরিচয় হয়েছিল তারও ১০ বছর আগে, ১৯৬১ সালে। আমি তখন ঢাকা বিশ্ববিদ্যালয়ে অনার্সের শেষ বর্ষের ছাত্র। বাংলা ভাষা ও সাহিত্যের ছাত্র হিসেবে কিংবা কবিতা লিখি বলে কবিতা পড়া সম্পর্কে আগ্রহ একটু বেশি। ওই সময়ে নীরেন্দ্রনাথ চক্রবর্তীর নতুন কবিতার বই অন্ধকার বারান্দা কিনে ফেললাম। তাঁর কবিতার সঙ্গে আগেই পরিচিত হয়েছিলাম দেশ পত্রিকার মাধ্যমে। সেই পরিচয়ের ব্যাপ্তি ঘটল অন্ধকার বারান্দা পাঠের মধ্য দিয়ে। উল্লেখ্য, অন্ধকার বারান্দার প্রকাশক সুনীল গঙ্গোপাধ্যায়, প্রচ্ছদ এঁকেছেন পূর্ণেন্দু পত্রী, বইটি কৃত্তিবাস প্রকাশনী থেকে প্রকাশিত। কী কারণে জানি না, অন্ধকার বারান্দা আমার মনের ভেতর আলো জ্বেলে দিল। বইটি আমার মনের মধ্যে একধরনের ঘোর তৈরি করল। আমি শীতাংশু আর অমলকান্তির মোহে বন্দী হয়ে রইলাম।মুক্তিযুদ্ধকালে কলকাতায় গিয়ে আনন্দবাজার পত্রিকা অফিসে প্রথমে সাক্ষাৎ করলাম নীরেন্দ্রনাথ চক্রবর্তীর সঙ্গে। ষাটের দশকে আমার তিন–চারটা কবিতা দেশ পত্রিকায় প্রকাশ হওয়ার সুবাদে আত্মপরিচয় দিতে কুণ্ঠিত ছিলাম না। তিনি অত্যন্ত আন্তরিকতার সঙ্গে আমার হাত চেপে ধরলেন। সেই থেকে শুরু। বিগত ৪৮ বছরে তাঁর সঙ্গে অনেকবার দেখা-সাক্ষাৎ হয়েছে। আমি কলকাতায় গেলে তাঁর সঙ্গে সাক্ষাৎ হওয়া ছিল অনিবার্য। মুক্তিযুদ্ধের পর আমি চট্টগ্রাম বিশ্ববিদ্যালয় ছেড়ে সরকারি চাকরিতে যোগ দিই। সরকারি কাজে কখনো দিল্লি বা ভারতের অন্য কোথাও গেলে কলকাতায় যাত্রাবিরতি করতাম। কিন্তু গত কয়েক বছরে আমার আর ভারতে যাওয়া হয়নি।নীরেনদার সঙ্গে শেষ সাক্ষাৎ হয়েছিল ঢাকায়। মাসিক কালি ও কলম পত্রিকায় এক অনুষ্ঠানে যোগ দিতে তিনি ২০১২ সালে ঢাকা এসেছিলেন। ওই সময়ে, ৪ এপ্রিলে পত্রিকাটির অনুষ্ঠানে প্রধান অতিথি হিসেবে পুরস্কার বিতরণ করেছিলেন তিনি। অনুষ্ঠানের পরদিন, অর্থাৎ ৫ এপ্রিল তিনি আমার ইস্কাটনের বাসায় বেড়াতে এসেছিলেন। সঙ্গে ছিলেন জাতীয় অধ্যাপক আনিসুজ্জামান এবং কালি ও কলম পত্রিকার সম্পাদক আবুল হাসনাত। বিকেল থেকে সন্ধ্যা পর্যন্ত দীর্ঘ সময় তাঁরা আমার বাসস্থানে ছিলেন। মূলত নীরেনদা ও আনিস স্যার বিভিন্ন বিষয়ে কথাবার্তা বলছিলেন। হাসনাত ও আমি মন্ত্রমুগ্ধের মতো শুনছিলাম।\nনীরেন্দ্রনাথ চক্রবর্তী কবি হিসেবে শুধু বিশেষ খ্যাতিমান নন, বাংলা কাব্যসাহিত্যে তাঁর অবদান অবিস্মরণীয়। কিন্তু এটাই তাঁর একমাত্র পরিচয় নয়, তিনি একাধারে কবি, সম্পাদক, ঔপন্যাসিক, প্রাবন্ধিক, ভাষাবিদ, বাংলা একাডেমির দক্ষ সংগঠক। অন্যদিকে তিনি একজন সফল পারিবারিক মানুষ। তাঁর পরিবার অসাধারণ উজ্জ্বল একটি পরিবার। তাঁর প্রয়াত স্ত্রী সুষমা চক্রবর্তী ছিলেন তদানীন্তন ভারতের স্বাধীনতা সংগ্রামী, যিনি জেল পর্যন্ত খেটেছেন। সুষমা চক্রবর্তীর বাবা শ্রী মনোরঞ্জন রায়চৌধুরী বঙ্গবন্ধু শেখ মুজিবুর রহমানের বাল্যকালের শিক্ষক ছিলেন, বঙ্গবন্ধুর অসমাপ্ত আত্মজীবনীতে তাঁর কথা উল্লেখ রয়েছে। পুত্র কৃষ্ণরূপ চক্রবর্তী বর্ধমান বিশ্ববিদ্যালয়ের অধ্যাপক ও সাহিত্য সমালোচক। কবির দুই কৃতী কন্যা সোনালী চক্রবর্তী বন্দ্যোপাধ্যায় বর্তমানে কলকাতা বিশ্ববিদ্যালয়ের উপাচার্য এবং শিউলি সরকার এখন লেডি ব্রেবোর্ন কলেজের অধ্যক্ষ। দুই জামাতা আলাপন বন্দ্যোপাধ্যায় পশ্চিমবঙ্গের অতিরিক্ত মুখ্য সচিব এবং অভিরূপ সরকার বিশিষ্ট অর্থনীতিবিদ ও রাজ্য সরকারের অর্থ কমিশনের চেয়ারম্যান। কবির পুত্রবধূ কাকলি চক্রবর্তী একটি সাপ্তাহিক পত্রিকার সাবেক সম্পাদক। এই পরিবারের পরিচয়কে আরেকটু বিস্তৃত করা যেতে পারে। অভিরূপ সরকার কবি অরুণ কুমার সরকারের পুত্র। অন্যদিকে কাকলি চক্রবর্তী সাহিত্যিক সন্তোষ কুমার ঘোষের কন্যা।\nদুই.নীরেন্দ্রনাথ চক্রবর্তী মোট ৩টি চিঠি লিখেছিলেন আমাকে। একটি চিঠি খুঁজে পাচ্ছি না। কোথাও যত্নসহকারে তুলে রাখার কারণেই একটি চিঠি হারিয়ে গেছে। বাকি দুটি চিঠি এতদ্সঙ্গে প্রকাশিত হলো।প্রথম চিঠিটির সূত্র ধরে একটি বিশেষ বিষয়ের উল্লেখ করতে হয়। আমি মাঝেমধ্যে ফোন করে নীরেনদার ও তাঁর পরিবারের খোঁজখবর নিতাম। একবার তিনি বললেন, বঙ্গবন্ধু শেখ মুজিবুর রহমান তাঁর আত্মজীবনীতে নীরেনদার শ্বশুরের কথা উল্লেখ করেছেন। শুনে আমি কিছুটা বিস্মিত হই। কারণ এ তথ্য আমার জানা ছিল না। পরে অসমাপ্ত আত্মজীবনীর পাতা উল্টে দেখি সেখানে লেখা, ‘১৯৪১ সালে আমি ম্যাট্রিক পরীক্ষা দেব। পরীক্ষায় পাশ আমি নিশ্চয়ই করব, সন্দেহ ছিল না। রসরঞ্জন বাবু ইংরেজির শিক্ষক, আমাকে ইংরেজি পড়াতেন। আর মনোরঞ্জন বাবু অঙ্কের শিক্ষক, আমাকে অঙ্ক করাতেন। অঙ্ককে আমার ভয় ছিল। কারণ ভুল করে ফেলতাম। অঙ্কের জন্যই বোধ হয় প্রথম বিভাগ পাব না।’ নীরেনদার শ্বশুর শ্রী মনোরঞ্জন রায়চৌধুরী বঙ্গবন্ধুর বিদ্যালয়জীবনের শিক্ষক ছিলেন। আমি নীরেনদাকে বলেছিলাম মনোরঞ্জন বাবুর সংক্ষিপ্ত জীবনী আমাকে পাঠালে বইয়ের জীবনবৃত্তান্তমূলক টীকায় তাঁর নামটি জুড়ে দেওয়া যাবে। নীরেনদার প্রেরিত সংক্ষিপ্ত পরিচিতি বাংলা একাডেমির তৎকালীন মহাপরিচালক শামসুজ্জামান খানকে পাঠিয়ে দিই, যিনি অসমাপ্ত আত্মজীবনী বইয়ের পাণ্ডুলিপি সম্পাদনার সঙ্গে জড়িত ছিলেন। পরে শুনতে পাই কাগজটি স্থানচ্যুত হওয়ায় সেটি পাওয়া যাচ্ছে না। আমিও মূল কপিটিই শামসুজ্জামান খানকে পাঠিয়েছিলাম। যাহোক, অসমাপ্ত আত্মজীবনীর পরবর্তী কোনো সংস্করণের জীবনবৃত্তান্তমূলক টীকায় অন্যদের নামের সঙ্গে মনোরঞ্জন বাবুর নামটিও উল্লেখ করা যেতে পারে। এ লেখার সঙ্গে নীরেনদার চিঠিগুলো যুক্ত করে দিলাম।\nএকগুচ্ছ চিঠি ১২২ (বি ব্লক) বাঙ্গুর অ্যাভিনিউ, কলকাতা ৭০০ ০৫৫ পশ্চিমবঙ্গ, ভারত ২৩ জুন, ২০১৩ স্নেহাস্পদেষু মাহবুব, গত বছর আমার জন্মদিনে তুমি মূর্ত ও অমূর্ত নামে তোমার যে গ্রন্থখানি পাঠিয়েছিলে, সেটি পড়ে মুগ্ধ হই। তোমার গল্প লেখার হাত যে এত পাকা এবং গদ্য এত প্রাঞ্জল ও সাবলীল, তা জানা ছিল না। কিছুদিন আগে পেলুম তোমার কবিতার বই। ইতিপূর্বে তোমার ছড়া পড়ে বলেছি, ‘শাবাশ’। এবারে কবিতা পড়েও সেই একই কথা বলতে হচ্ছে। কিন্তু তুমি যে এত অসুস্থ হয়ে পড়েছিলে, তা তো কই জানতুম না। কবিতা পড়ে সেটা জানতে হলো ও কষ্টও পেলুম খুব। যা-ই হোক, আমি শুধু একটা কথাই বলতে পারি: নীরোগ দীর্ঘজীবী হও। একটা আক্ষেপের কথা বলি। তোমার চিঠিখানা হারিয়ে ফেলেছি। ফলে খোয়া গেছে তোমার নতুন ঠিকানাও। বাধ্য হয়ে তাই তোমার প্রকাশক শুদ্ধস্বরের ঠিকানায় এই চিঠিখানা লিখতে হলো। একই সঙ্গে পাঠালুম বঙ্গবন্ধুর বিদ্যালয়জীবনের শিক্ষক মনোরঞ্জন রায়চৌধুরীর সংক্ষিপ্ত জীবনী। আশা করি, তাঁরা এ-চিঠি দ্রুত তোমার হাতে পৌঁছে দেবেন। চিঠি পেয়েই তুমি আমাকে ফোন করে জানিয়ো। নইলে বড় চিন্তায় থাকব। আবার বলি, নীরোগ দীর্ঘজীবী হও। বাংলা সাহিত্যকে আরও অনেক-কিছু তোমার দেবার আছে। তোমরা সবাই আমার স্নেহ ও শুভেচ্ছা জেনো। নীরেনদা ওই চিঠির উত্তর না পেয়ে তিনি আবার লেখেন: NIRENDRANATH CHAKRAVARTI 122 (Block B) Bangur Avenue CALCUTTA, West Bengal, India Pin: 700 055 মাহবুব, তোমার কাছ থেকে কোনো সাড়া না পেয়ে মনে হচ্ছে, শুদ্ধস্বর তোমার চিঠিখানা তোমার হাতে পৌঁছে দেননি। তাই আমার মেয়ে সোনালীর হাত দিয়ে সেই চিঠির একটি অনুলিপি আবার তোমাকে পাঠাইলাম। সঙ্গে রইল বঙ্গবন্ধুর অঙ্কের শিক্ষক মনোরঞ্জন রায়চৌধুরীর সংক্ষিপ্ত জীবনী। ভালোবাসা জানাই। ভাল থেকো। নীরেনদা দ্বিতীয় চিঠির বিষয়বস্তুটি পারিবারিক। ২০১৪ সালের আগস্টের ২৬ তারিখে আমার ছেলে শোভন মাহবুবের বিয়ে হয়। প্রায় একই সময়ে ২৯ আগস্ট আমার ও নীলুফারের বিয়ের সুবর্ণজয়ন্তী উদ্​যাপনের আয়োজন করা হয়েছিল। দুটি অনুষ্ঠানেই আমন্ত্রণ জানিয়ে নীরেনদাকে কার্ড পাঠাই। উত্তরে নীরেনদা আমাদের নিচের চিঠিখানি লিখে পাঠান, যাতে তাঁর আন্তরিকতা ও স্নেহশীলতার স্পর্শ অন্তর ছুঁয়ে যায়। চিঠিখানি নিম্নরূপ: ১২২ (বি–ব্লক) বাঙ্গুর অ্যাভিনিউ, কলকাতা ৭০০ ০৫৫ ২৫ শ্রাবণ, ১৪২১ পরম স্নেহাস্পদ মাহবুব ও নীলুফার, এ তো একই সঙ্গে দু–দুটি মহোৎসব। একটি তোমাদের ছেলের বিবাহের আর অন্যটি তোমাদের বিবাহের সুবর্ণজয়ন্তী বর্ষপূর্তির। তোমাদের সঙ্গে আমাদের প্রথম পরিচয়েরও পঞ্চাশ বছর পূর্ণ হতে আর মাত্র বছর কয়েক বাকি। পেছনে তাকালে কত কথাই যে মনে পড়ে। সে বড় সুখের দিন ছিল না। তবে সম্প্রীতির সম্পর্ক যেখানে নিবিড়, সব দুঃখই যে সেখানে হার মেনে যায়, তা–ও তো মিথ্যে নয়। যেমন তোমাদের পুত্র ও পুত্রবধূ তেমনি তোমাদেরও আমাদের আশীর্বাদ ও শুভকামনা জানাই। তারা শুরু করুক তাদের মঙ্গলময় নবজীবন, আর তোমরা এগিয়ে চলো তোমাদের যৌথ জীবনের হীরকজয়ন্তী পূর্তির দিকে। সুখী হও, সুখী করো। সুখে থাকো, সুখে রাখো। নীরেনদা (নীরেন্দ্রনাথ চক্রবর্তী)\n"
  },
  {
    "headline": "\nসর্ষের ভেতরেই ভূত ঢোকাচ্ছে উয়েফা!\n",
    "topics": [
      "প্রচ্ছদ",
      "খেলা",
      "ফুটবল"
    ],
    "content": "\n\nক্লাব মুখপাত্র হিসেবে উয়েফার নির্বাহী কমিটিতে ঢুকছেন পিএসজি সভাপতি নাসের আল খেলাইফি\nফুটবল-লিকস ঝড়ে টালমাটাল ফুটবল বিশ্ব। ‘ফিন্যান্সিয়াল ফেয়ার প্লে’-এর তোয়াক্কা না করে অবৈধ অর্থে পিএসজি ও ম্যানচেস্টার সিটি খেলোয়াড় কেনাবেচা করছে, এমনটাই দাবি করেছে তারা। সেই দাবির প্রেক্ষিতে পিএসজি আর ম্যানসিটির বিরুদ্ধে তদন্ত চালিয়ে যাচ্ছে উয়েফা। এমন সময় নিজেদের নির্বাহী কমিটিতে সেই পিএসজির-ই মালিক ও সভাপতি নাসের আল খেলাইফিকে নিয়োগ দিচ্ছে খোদ উয়েফাই! ফলে নিজের ক্লাব পিএসজির বিপক্ষে এই তদন্তের আংশিক ভারও ন্যস্ত হতে পারে তার ওপর। এ যেন সর্ষের ভেতরেই ভূত!\n‘ফিন্যান্সিয়াল ফেয়ার প্লে’ কে বুড়ো আঙুল দেখিয়ে আর উয়েফার চোখ ফাঁকি দিয়েই নিজেদের ক্লাবে টাকা ঢেলেছে পিএসজি ও ম্যানচেস্টার সিটি। ফুটবল লিকসের সর্বশেষ প্রতিবেদনে এসব তথ্যই বেরিয়ে এসেছে। জানা গেছে, এ কাজে পিএসজি আর সিটির আরব মালিকদের সহায়তা করেছেন বর্তমান ফিফার সভাপতি ও এক সময়ের উয়েফা প্রধান জিয়ান্নি ইনফান্তিনো।\nপিএসজির মালিক নাসের আল খেলাইফি নিজের ক্লাবে বিনিয়োগ করেছেন ১.৮ বিলিয়ন ইউরো। এই অর্থের সিংহভাগই অবৈধভাবে অর্জিত পৃষ্ঠপোষকদের চুক্তি ও নিজেদের সম্পত্তি থেকে এসেছে। এসব অভিযোগের প্রেক্ষিতে উয়েফা তদন্ত শুরু করেছে। তদন্তের মাঝপথে এখন শোনা যাচ্ছে নিজেদের নির্বাহী কমিটিতে ক্লাব মুখপাত্র হিসেবে সেই খেলাইফিকে আনতে যাচ্ছে উয়েফা। দুজন মুখপাত্রের আরেকজন হচ্ছেন জুভেন্টাসের প্রেসিডেন্ট আন্দ্রেয়া আগনেল্লি। সাবেক আর্সেনালের প্রধান নির্বাহী ও এসি মিলানের বর্তমান নির্বাহী ইভান গাজিদিসের জায়গায় আসছেন এই দুজন। ইতালির রোমে সামনের সপ্তাহে অনুষ্ঠিতব্য উয়েফা কংগ্রেসের সভায় চূড়ান্ত হবে খেলাইফির অন্তর্ভুক্তির বিষয়টি।\nশুধু তাই নয়, পিএসজির সভাপতি ছাড়াও খেলাইফির আরেক পরিচয়—তিনি কাতারি টিভি চ্যানেল বিইন মিডিয়ারও প্রধান নির্বাহী। মধ্যপ্রাচ্যে মূল ইউরোপীয় লিগগুলোর খেলা ও সকল গুরুত্বপূর্ণ ফুটবল টুর্নামেন্টের টিভিস্বত্ব এই বিইন মিডিয়ার কাছেই বেচেছে উয়েফা। এমন কাউকে উয়েফার দায়িত্ব দেওয়াটা বেশ সাংঘর্ষিকই বলা চলে। কিন্তু উয়েফা সেটার তোয়াক্কা করছে কোথায়?\nএর মধ্যে স্প্যানিশ লা লিগার প্রেসিডেন্ট হাভিয়ের তেবাস উয়েফার এই হঠকারী সিদ্ধান্তের তীব্র সমালোচনা করেছেন। তিনি আশঙ্কা প্রকাশ করেছেন, পিএসজির বিপক্ষে এখন আর ঠিকঠাক তদন্ত হবে না, আইনের ফাঁক গলে বেরিয়ে গিয়ে আবারও অবৈধ অর্থ দিয়ে ফুটবলার কেনাবেচা করা শুরু করবে তারা, যেহেতু খেলাইফি নিজেই এখন উয়েফাতে জুড়ে বসেছেন!\nএদিকে উয়েফার নির্বাহী কমিটিতে ইভান গাজিদিসের মতো একজনের উত্তরসূরি হতে পেরে নিজের সন্তুষ্টি প্রকাশ করেছেন খেলাইফি।\n"
  },
  {
    "headline": "\nস্কুলের পাশেই ইটভাটা, ধুলো–ধোঁয়ায় চলছে পাঠ\n",
    "topics": [
      "প্রচ্ছদ",
      "বাংলাদেশ",
      "পরিবেশ"
    ],
    "content": "\nস্কুলটির ধারঘেঁষে ইটভাটা। ওতে আগুন জ্বলে। ইট পোড়ে। মাটি, খড়ি, ইট বোঝাই করে ট্রাকের পর ট্রাক আসে। ধুলো আর ধোঁয়া প্রচুর। এর মধ্যেই চলে শিক্ষার্থীদের আসা-যাওয়া, পড়াশোনা আর খেলাধুলা।\nতল্লাবাড়িয়া সরকারি প্রাথমিক বিদ্যালয়টির তিন পাশেই রাস্তা। মাগুরা সদর থেকে মহম্মদপুর উপজেলায় যাওয়ার পথে চোখে পড়ে স্কুলটি। ২০০১ সালে চালু হয় এই শিক্ষাপ্রতিষ্ঠান। তখন থেকেই স্কুলের পাশে ইটভাটা। এস এন ব্রিকস নামে ওই ইটভাটার পাশেই এস এন টেকনিক্যাল স্কুল অ্যান্ড বি এম কলেজ নামে আরও একটি শিক্ষাপ্রতিষ্ঠান রয়েছে।\nতল্লাবাড়িয়া স্কুলের ক্লাসে গিয়ে দেখা গেল, শিক্ষার্থীদের জানালা ঘেঁষে ইটের সারি। কিছু ইট পোড়ানো হয়েছে, কিছু রয়েছে পোড়ানোর অপেক্ষায়। শিক্ষার্থীরা জানায়, কিছুক্ষণ পরপর ধুলোর আস্তরণ পড়ে বই ও বেঞ্চের ওপর। যান চলাচলের শব্দে কানে তালা লাগে।\nইটভাটার কারণে অসুবিধা হয় কি না, জানতে চাইলে স্কুলের সহকারী শিক্ষক নাজনীন আক্তার বললেন, অসুবিধা তো অবশ্যই হয়। ইটভাটার পাশাপাশি রাস্তা থেকে প্রচুর ধুলাবালি আসে।\nইটভাটার সহকারী ম্যানেজার হাবিবুর রহমান জানান, এই ভাটায় তিন লাখ ইটের ধারণক্ষমতা রয়েছে। প্রতিদিন গড়ে সাড়ে তিন শ মণ জ্বালানি কাঠ লাগে। ইটভাটার আরেক পাশেই তল্লাবাড়িয়া এস এন টেকনিক্যাল স্কুল অ্যান্ড বি এম কলেজের ভবন ও মাঠ। মূল ভবন ঘেঁষে নতুন ইট তৈরির কাজ চলছে। পাশেই মাটির স্তূপ। মাটির পাহাড়ে প্রায় ঢাকা পড়েছে শহীদ মিনার। কলেজ মাঠের ওপর দিয়েই চলছে মাটি ও কাঁচা ইট আনা–নেওয়ার কাজ।\nখোঁজ নিয়ে জানা গেল, হাজি সাহাবুদ্দিন মোল্লা নামে সত্তরোর্ধ্ব এক ব্যক্তি ভাটার মালিক ও দুই শিক্ষাপ্রতিষ্ঠানের জায়গা দিয়েছেন। তিনি জানালেন, ২০০০ সালে প্রথমে ইটভাটা করা হয়। ২০০১ সালে তাঁর দান করা ৩৩ শতাংশ জমির ওপর প্রতিষ্ঠিত হয় প্রাথমিক বিদ্যালয়। পরে এটি সরকারীকরণ হয়। ২০১০ সালে দেড় একর জায়গা দান করেন টেকনিক্যাল কলেজে। কলেজের তিনটি ভবনের দুটি তাঁদের পরিবারের অর্থায়নে করা।\nশিক্ষাপ্রতিষ্ঠানের পাশে ইটভাটা শিক্ষার্থীদের জন্য স্বাস্থ্যঝুঁকি তৈরি করে কি না, জানতে চাইলে সাহাবুদ্দিন বলেন, ‘স্কুলের জমি দিলাম মহৎ উদ্দেশ্যে। যদি ক্ষতিকর হয়, আমি অবশ্যই ভাটা সরাই নেব।’ অন্য একটি জায়গায় ভাটা সরিয়ে নেওয়ার পরিকল্পনা রয়েছে বলে জানিয়েছেন তিনি। ইটভাটার বৈধতার বিষয়ে পরিবেশ অধিদপ্তরের যশোর অঞ্চলের সহকারী বায়ো-কেমিস্ট নিখিল চন্দ্র ঢালী বলেন, ইট প্রস্তুত ও ভাটা স্থাপন আইন ২০১৩ অনুযায়ী, শিক্ষাপ্রতিষ্ঠানের এক কিলোমিটারের মধ্যে কোনো ভাটা স্থাপন করা যাবে না। যেসব ইটভাটায় জ্বালানি হিসেবে কাঠ পোড়ানো হয় তারও বৈধতা পাওয়ার কোনো সুযোগ নেই।\nতল্লাবাড়িতে প্রথমে ইটভাটাটি হয়েছে। পরে শিক্ষাপ্রতিষ্ঠান দুটি হয়েছে। ইটভাটার পাশে শিক্ষাপ্রতিষ্ঠানের অনুমোদনের বিষয়ে জানতে চাইলে মাগুরা জেলা শিক্ষা কর্মকর্তা রণজিৎ কুমার মজুমদার বললেন, এমন জায়গায় শিক্ষাপ্রতিষ্ঠানের অনুমোদন পাওয়ার কথা নয়। কিন্তু ১৮ বছর আগে ওই প্রতিষ্ঠানটি কীভাবে, কাদের পরিদর্শনে অনুমোদন পেয়েছে, সে বিষয়ে তিনি অবগত নন।\nমহম্মদপুর উপজেলা নির্বাহী কর্মকর্তা মো. আসিফুর রহমান জানিয়েছেন, নতুন পদায়ন হওয়ায় এই শিক্ষাপ্রতিষ্ঠান বা ইটভাটার বিষয়ে তিনি এখন পর্যন্ত কিছু জানেন না। তবে বিষয়টি ক্ষতিয়ে দেখার আশ্বাস দিয়েছেন তিনি।\nমাগুরা জেলা প্রাথমিক শিক্ষা অফিস বলছে, তারা বিষয়টি জানেন। জেলা প্রাথমিক শিক্ষা কর্মকর্তা কুমারেশ চন্দ্র গাছি বলেন, তাঁদের অভিযোগের ভিত্তিতে সাবেক জেলা প্রশাসক মো. আতিকুর রহমান ভাটা সরানোর বিষয়ে বেশ কিছু পদক্ষেপ নিয়েছিলেন। তবে গত বছর তাঁর বদলির পর বিষয়টি স্থগিত হয়ে যায়। এ বিষয়ে কার্যকর পদক্ষেপ নিতে বর্তমান জেলা প্রশাসকের সঙ্গে আলোচনা করবেন।\n"
  },
  {
    "headline": "\nনাটোরে যুবলীগ নেতা অপহরণ, শহরজুড়ে বিক্ষোভ\n",
    "topics": [
      "প্রচ্ছদ",
      "বাংলাদেশ",
      "অপরাধ"
    ],
    "content": "\nনাটোর সদর উপজেলার যুবলীগ নেতা জামিল হোসেন ওরফে মিলনকে (৩৮) অপহরণ করা হয়েছে বলে অভিযোগ করেছেন দলীয় নেতা-কর্মীরা। গতকাল বৃহস্পতিবার রাত ১২টার দিকে নাটোর শহরের হাফরাস্তা তালতলা এলাকার মিলনের বাড়ির পাশের ব্যবসা প্রতিষ্ঠান থেকে সাদা পোশাকে কিছু লোক তাঁকে মাইক্রোবাসে করে তুলে নিয়ে গেছে। পুলিশ ও র‌্যাব কর্মকর্তারা তাঁর সন্ধান পাচ্ছেন না বলে জানিয়েছেন।মিলনকে উদ্ধারের দাবিতে শত শত নেতা-কর্মী আজ শুক্রবার সকাল ১০টা থেকে শহরের সব সড়ক বন্ধ করে দেন। এতে নাটোরের সঙ্গে ঢাকাসহ সব জেলার যান চলাচল বন্ধ হয়ে গেছে। মিলন নাটোর জেলা যুবলীগের সাংগঠনিক সম্পাদক (প্রস্তাবিত) ও সদর উপজেলা পরিষদ নির্বাচনে চেয়ারম্যান পদে আওয়ামী লীগের মনোনয়ন প্রত্যাশী।\nনাটোর থানা সূত্রে জানা যায়, গতকাল রাত ১২টার দিকে তাঁর বাড়ির পাশের ব্যবসা প্রতিষ্ঠান থেকে কিছু লোক তাঁকে মাইক্রোবাসে তুলে নিয়ে গেছে। এর পর থেকে তাঁর সন্ধান পাওয়া যাচ্ছে না। মিলনের বিরুদ্ধে এলাকায় প্রভাব বিস্তার করে জমি-জলাশয় দখল করার অভিযোগ রয়েছে। কয়েক মাস আগে র‌্যাব লিখিত অভিযোগের ভিত্তিতে তাঁর কয়েকজন সহযোগীকে আটক করে থানায় সোপর্দ করেছিল।\nমিলনের পরিবার সূত্রে জানা যায়, অন্যান্য দিনের মতো বৃহস্পতিবার রাতে মিলন বাড়ির অদূরে তাঁর ব্যক্তিগত ব্যবসা প্রতিষ্ঠানে বসে ছিলেন। রাত ১২টার দিকে সাদা পোশাকের কিছু লোক তাঁকে জোর করে একটি সাদা (সিলভার কালার) হাইস মাইক্রোবাসে তুলে নিয়ে চলে যায়। এর পর থেকে তাঁর মুঠোফোন বন্ধ রয়েছে।\nমিলনের বাবা এমদাদুল হক বলেন, ঘটনার পর পরই তিনি বিষয়টি পুলিশ ও দলীয় নেতাদের অবহিত করেন। ব্যক্তিগতভাবে র‌্যাব, পুলিশসহ প্রশাসনের সঙ্গে যোগাযোগ করেও তিনি তাঁর ছেলের সন্ধান পাননি। তিনি তাঁর ছেলেকে সুস্থ শরীরে ফেরত চান।\nমিলনের অপহরণের খবর ছড়িয়ে পড়ার পর তাঁর শত শত অনুসারী ও দলীয় নেতা-কর্মীরা লাঠিসোঁটা নিয়ে আজ সকাল থেকেই শহরের কানাইখালি পুরোনো বাসস্ট্যান্ডে জড়ো হতে থাকেন। সকাল ১০টার দিকে তাঁরা মিছিল করে মাদ্রাসা মোড়ে অবস্থান নিয়ে বগুড়াগামী যানবাহন বন্ধ করে দেন। পরে তাঁরা হরিশপুর বাইপাস মোড়ে গিয়ে নাটোরের সঙ্গে যোগাযোগের সব কটি মহাসড়কে যানবাহন চলাচল বন্ধ করে দেন। সড়কে শুয়ে সড়ক অবরোধ করেন। টায়ার জ্বালিয়ে বিক্ষোভ করছেন। এ সময় তারা বিভিন্ন স্লোগান দেন। এখন পর্যন্ত সড়ক অবরোধ অব্যাহত আছে। ঘটনাস্থলে পুলিশ অবস্থান করছে।\nনাটোর র‌্যাব ক্যাম্পের কমান্ডার অতিরিক্ত পুলিশ সুপার যায়েদ শাহরিয়ার জানান, মিলনের ব্যাপারে তাঁরা কিছুই জানেন না। ঘটনাটি শোনার পর তাঁরা অনুসন্ধান শুরু করেছেন।\nনাটোরের পুলিশ সুপার সাইফুল্লাহ আল মামুন জানান, তাঁরা মিলনের সন্ধানের জন্য সব রকম চেষ্টা চালিয়ে যাচ্ছেন। তবে শুক্রবার দুপুর ১২টা পর্যন্ত এ ব্যাপারে কোনো অগ্রগতি হয়নি। তিনি সবাইকে শান্ত থাকার আহ্বান জানান।\n"
  },
  {
    "headline": "\nচট্টগ্রামে চিকিৎসকের আত্মহত্যায় স্ত্রী আটক\n",
    "topics": [
      "প্রচ্ছদ",
      "বাংলাদেশ",
      "অপরাধ"
    ],
    "content": "\nচট্টগ্রাম মেডিকেল কলেজ হাসপাতালে চিকিৎসক মোস্তফা মোরশেদ আকাশের (৩২) আত্মহত্যায় প্ররোচনার অভিযোগে তাঁর চিকিৎসক স্ত্রীকে আটক করেছে পুলিশ। আটক করা স্ত্রীর নাম তানজিলা হক চৌধুরী ওরফে মিতু।আজ শুক্রবার বেলা ১১টার দিকে নগর পুলিশ কমিশনারের কার্যালয়ের সম্মেলন কক্ষে আয়োজিত এক সংবাদ সম্মেলনে এই তথ্য জানানো হয়।সংবাদ সম্মেলনে মিতুকেও আনা হয়। তবে তাঁকে সংবাদকর্মীদের সঙ্গে কথা বলতে দেওয়া হয়নি।আকাশের আত্মহত্যায় তাঁর স্ত্রী মিতুর কোনো বন্ধু যদি প্ররোচনা দিয়ে থাকেন, তাহলে তদন্তসাপেক্ষে তাঁকেও আটক করা হবে বলে জানায় পুলিশ।নগর পুলিশে অতিরিক্ত উপকমিশনার (উত্তর) মিজানুর রহমান সংবাদ সম্মেলনে বলেন, গতকাল বৃহস্পতিবার সকালে নগরের চান্দগাঁও আবাসিক এলাকার একটি বাসায় চিকিৎসক আকাশ ইনজেকশনের মাধ্যমে নিজের শিরায় বিষ প্রয়োগ করে আত্মহত্যা করেন। আত্মহত্যার আগে বুধবার দিবাগত রাতে আকাশের সঙ্গে তাঁর স্ত্রী মিতুর কথা-কাটাকাটি হয়। রাত চারটার দিকে মিতু তাঁর বাবার বাড়িতে চলে যান। পরে আকাশ তাঁর স্ত্রীর বিরুদ্ধে বিবাহবহির্ভূত সম্পর্কের একাধিক অভিযোগ এনে নিজের ফেসবুকে পোস্ট দেন। বৃহস্পতিবার সকালে গুরুতর অসুস্থ অবস্থায় আকাশকে চট্টগ্রাম মেডিকেল কলেজ হাসপাতালে নিয়ে আসেন স্বজনেরা। হাসপাতালে আনার পর কর্তব্যরত চিকিৎসক তাঁকে মৃত ঘোষণা করেন।\nপুলিশ কর্মকর্তা মিজানুর রহমান বলেন, আকাশের স্ত্রী মিতুকে গতকাল দিবাগত রাত ১২টার দিকে নগরের নন্দনকানন এলাকার এক আত্মীয়ের বাসা থেকে আটক করা হয়। প্রাথমিক জিজ্ঞাসাবাদে তিনি স্বামীর অভিযোগের বিষয়ে কিছু স্বীকারোক্তি দিয়েছেন। আর কিছু বিষয় এড়িয়ে গেছেন।\nপুলিশ জানায়, নিহত আকাশের পরিবারের পক্ষ থেকে মামলার প্রস্তুতি চলছে। তারা মামলা না করলে পুলিশ আইনগত ব্যবস্থা নেবে।\nসংবাদ সম্মেলনে উপস্থিত ছিলেন নগর পুলিশের সহকারী কমিশনার দেবদূত মজুমদার, চান্দগাঁও থানার ভারপ্রাপ্ত কর্মকর্তা (ওসি) আবুল বাশার, ওসি (তদন্ত) জোবাইর সৈয়দ প্রমুখ।\nআকাশ চন্দনাইশ উপজেলার বরকল বাংলাবাজার এলাকার মৃত আবদুস সবুরের ছেলে। তিনি ২০১৬ সালে ভালোবেসে মিতুকে বিয়ে করেন। পরবর্তী সময়ে স্ত্রীর সঙ্গে তাঁর সম্পর্কের অবনতি ঘটে বলে তিনি স্ট্যাটাসে তুলে ধরেন। তাঁর স্ট্যাটাসটি সামাজিক যোগাযোগমাধ্যমে ব্যাপক আলোচিত হয়।\nআরও পড়ুন:ফেসবুকে স্ট্যাটাস দিয়ে চিকিৎসকের আত্মহত্যা!\n"
  },
  {
    "headline": "\nচা-চক্রে না যাওয়ার চিঠি নিয়ে গণভবনে ঐক্যফ্রন্ট\n",
    "topics": [
      "প্রচ্ছদ",
      "বাংলাদেশ",
      "রাজনীতি"
    ],
    "content": "\nপ্রধানমন্ত্রীর চা-চক্রের আমন্ত্রণে যাবে না জানিয়ে গণভবনে চিঠি দিয়েছে জাতীয় ঐক্যফ্রন্ট। জাতীয় ঐক্যফ্রন্টের স্টিয়ারিং কমিটির সদস্য সুব্রত চৌধুরীর সাক্ষরে আনুষ্ঠানিকভাবে দাওয়াতে না যাওয়ার সিদ্ধান্ত জানিয়ে ওই চিঠি দেওয়া হয়েছে।আজ শুক্রবার সকালে গণভবনে ঐক্যফ্রন্টের পক্ষে চিঠি নিয়ে যান জোটের দপ্তর প্রধান জাহাঙ্গীর আলম মিন্টু, সমন্বয় কমিটির সদস্য আজমেরী বেগম এবং মিডিয়া প্রধান জাহাঙ্গীর আলম।জাহাঙ্গীর আলম মিন্টু প্রথম আলোকে বলেন, ‘আমরা সকাল ১১.২০ এ গণভবনে এসেছি। চিঠি গ্রহণ করার জন্য আমরা অপেক্ষা করছি।’চিঠিতে জানানো হয়, কমিটি এই চা চক্রে অংশ না নেওয়ার ব্যাপারে সর্বসম্মতভাবে সিদ্ধান্ত গ্রহণ করেছে। চিঠিতে বলা হয়, ‘জাতীয় ঐক্যফ্রন্টের হাজার হাজার নেতা-কর্মী এখনো জেলে আছেন। নতুন নতুন মামলায় অসংখ্য নেতা-কর্মীকে গ্রেপ্তার করা হচ্ছে। এমন অবস্থায় মাননীয় প্রধানমন্ত্রীর চা-চক্রে অংশগ্রহণ করা কোনোক্রমেই সম্ভব নয়।’নির্বাচনের আগে প্রধানমন্ত্রীর সঙ্গে সংলাপে অংশ নেওয়া দলগুলোকে আগামীকাল শনিবার গণভবনে চা-চক্রের দাওয়াত দিয়েছেন প্রধানমন্ত্রী শেখ হাসিনা। সংলাপে অংশ নেওয়া ঐক্যফ্রন্টের নেতারা গত ২৬ জানুয়ারি এ দাওয়াতের চিঠি পান। তবে চিঠি পাওয়ার পর থেকেই তারা চা-চক্রে যাবেন না বলে জানিয়ে আসছেন। গতকাল বৃহস্পতিবার জোটের শীর্ষ নেতাদের বৈঠক শেষে মির্জা ফখরুল ইসলাম আলমগীর জানান, এ দাওয়াত তাদের কাছে ‘প্রহসন’। সেখানে যাওয়ার প্রয়োজন আছে বলে তারা মনে করেন না।\n"
  },
  {
    "headline": "\nঅ্যারিস্টটল কি ভ্রান্ত\n",
    "topics": [
      "প্রচ্ছদ",
      "অন্য আলো",
      "বইপত্র"
    ],
    "content": "\nআজ থেকে শুরু হচ্ছে অমর একুশে বইমেলা। বইমেলায় প্রকাশিতব্য নির্বাচিত তিনটি বইয়ের পাণ্ডুলিপি থেকে...\nএবারে অধ্যাপক সিরাজুল ইসলাম চৌধুরী লিখেছেন গণতন্ত্রের অভিমুখে নামে একটি বই। এখানে গ্রন্থিত প্রবন্ধগুলোয় গণতান্ত্রিক ব্যবস্থাকে প্রাবন্ধকার দেখতে চেয়েছেন সমাজ, ইতিহাস ও দর্শনের আলোয়। এই বইয়ের ‘অ্যারিস্টটল কি ভ্রান্ত’ প্রবন্ধের অংশবিশেষ।\n অ্যারিস্টটল কি তবে ভুল বললেন? তিনি বলেছেন, গণতন্ত্র হচ্ছে গরিবতন্ত্র। কথাটা কি ভুল, নাকি ঠিক?\nতাঁর গুরু প্লেটো বলেছিলেন মূর্খতন্ত্র। গণতন্ত্র হচ্ছে মূর্খদের রাজত্ব। অধিকাংশ লোকই মূর্খ, গণতন্ত্রের অছিলায় এই মূর্খরাই রাজত্ব কায়েম করে। গুরু প্লেটোর এই কথার সঙ্গে শিষ্য অ্যারিস্টটলের বক্তব্যের তফাত আছে, আবার নেইও। নেই বলছি এই জন্য যে, যেখানে দারিদ্র্য, সেখানেই তো অজ্ঞতা। লোকে শখ করে মূর্খ হয় না, বাধ্য হয়েই হয়, দারিদ্র্যই তাদের বাধ্য করে। গরিব বলেই মূর্খ হয়, মূর্খ বলে গরিব নয়। কাজেই গরিবের রাজত্ব বললেই মূর্খের রাজত্ব বোঝাবে এবং গরিবতন্ত্র বলে যদি গণতন্ত্রের পরিচয় দিতে চান কেউ, তবে সেই পরিচিতির মধ্যে মূর্খের শাসনের উপাদানটিও রয়ে যাবে।কিন্তু কথাটা কি ঠিক? গণতন্ত্র মানে কি দরিদ্রের রাজত্ব? এটা অবশ্যই যথার্থ যে, গরিবেরা গণতন্ত্র চায়। চায় এই বিশ্বাসে যে, গণতন্ত্র তাদের স্বাধীনতা দেবে, সাম্যও দেবে, আর দেবে ক্ষমতা। ভোট খুব মূল্যবান তাদের কাছে। কেন? বাজারে বেচা যায় বলে? না, সে জন্য নয়। ভোট তাদের মর্যাদা দেয়, গুরুত্ব দেয়, ক্ষমতাবান করে তোলে। আত্মবিশ্বাসও দিয়ে থাকে। এই বোধ সৃষ্টি হয় যে, রাষ্ট্রশাসনে তাদেরও মতামত আছে এবং সেই মতের দাম রয়েছে। এই বোধটা কম মূল্যবান নয়।কিন্তু ধনীরাও তো গণতন্ত্র চায়, আজকাল। তাহলে? এমনকি অগণতান্ত্রিক পদ্ধতিতে যদি ক্ষমতায় আসে কোনো সরকার, তখনো অচিরেই দেখা যায় যে, সে ভারী গণতন্ত্রমনা হয়ে পড়ে। বলে, গণতন্ত্র প্রতিষ্ঠা না করে ছাড়ব না কিছুতেই। ওদিকে সরকারবিরোধীরা তো চায়ই, চাইবেই। সরকারকে দরিদ্র বললে অপমান করা হবে, বিরোধীরাও গরিব নয় মোটেই। তবে কি ভুল বলেননি ওই গ্রিক দার্শনিক? মিথ্যে প্রমাণিত হয়নি ওই ‘জ্ঞানীদের গুরুর বক্তব্য’?না, মিথ্যা বলেননি অ্যারিস্টটল। ধনীর গণতন্ত্র ও গরিবের গণতন্ত্রে বিস্তর ব্যবধান। তা ছাড়া ধনবানেরা যেভাবে গণতন্ত্র চায়, দরিদ্ররা সেভাবে চায় না। ধনীদের জন্য গণতন্ত্র হচ্ছে শাসনের সুযোগ, গরিবদের জন্য তা বাঁচার আশা। ব্যবধান আসমান-জমিনের। দেশে গণতন্ত্র এলে কোনো গরিব মন্ত্রী হবে না, গাড়ি পাবে না, নিশান ওড়াবে না। (দরিদ্রের নিশান একটাই—জাতীয় নিশান।)\nঅ্যারিস্টটল অবশ্য লুকাছাপা করেননি। তিনি গরিবের রাজত্ব কায়েম করতে চাননি, ধনীর রাজত্বই চেয়েছেন। পারলে অভিজাততন্ত্রই থাকুক, না পারলে কতিপয়তন্ত্র পর্যন্ত যাওয়া যেতে পারে, কিন্তু গণতন্ত্র কখনোই নয়। কতিপয়তন্ত্রও ধনীর শাসনই, গণতন্ত্র হচ্ছে এই কতিপয়তন্ত্রের বিকৃতি। সে যেন কখনো না আসে কোনো দেশে। আব্রাহাম লিঙ্কন যে গণতন্ত্র সম্পর্কে বলেছেন জনগণের শাসন, জনগণের জন্য, জনগণের দ্বারা, সে তো এই সেদিনের ঘটনা, মাত্র ঊনবিংশ শতাব্দীর। অ্যারিস্টটলের সঙ্গে যদি দেখা হয় লিঙ্কনের, তবে ওই গ্রিক দার্শনিক বলবেন তাঁকে, ‘ভুল বলেছেন, হে রাষ্ট্রপতি, গণতন্ত্র হচ্ছে দরিদ্রের শাসন, দরিদ্রের জন্য, দরিদ্রের দ্বারা।’ না, যে অর্থে আজ আমরা বলি, সেই অর্থে নয়। প্রশংসার অর্থে নয়, নিন্দার অর্থে। বলে গম্ভীর হয়ে যেতেন তিনি, গুরু যিনি জ্ঞানীদের।\n \nগণতন্ত্রের অভিমুখে\nসিরাজুল ইসলাম চৌধুরী\nপ্রচ্ছদ: সব্যসাচী হাজরা\nপ্রকাশক: কথা প্রকাশ, ঢাকা।\n"
  },
  {
    "headline": "\nভোট পেতে মতুয়াদের দ্বারে মোদি\n",
    "topics": [
      "প্রচ্ছদ",
      "আন্তর্জাতিক",
      "ভারত"
    ],
    "content": "\nমতুয়া সম্প্রদায়ের তীর্থভূমি পশ্চিমবঙ্গের বনগাঁ লোকসভা কেন্দ্রের অধীন ঠাকুরনগরে কাল আসবেন মোদি। মতুয়াদের এক সমাবেশে যোগ দেবেন তিনি। এ ছাড়া মতুয়া সম্প্রদায়ের গুরুমা শতবর্ষী বীণাপাণি দেবীর আশীর্বাদ গ্রহণ এবং মতুয়া সম্প্রদায়ের ধর্মগুরু হরিচাঁদ-গুরুচাঁদ ঠাকুরের মন্দির দর্শন করারও কথা রয়েছে তাঁর।\nবিজেপির রাজ্য সভাপতি দিলীপ ঘোষ বলেছেন, প্রধানমন্ত্রী ঠাকুরনগরে মতুয়াদের এক সমাবেশে ভাষণও দেবেন।\nএই সমাবেশ নিয়ে বিজেপি ও তৃণমূলের মধ্যে ঠোকাঠুকি চলছেই। উদ্যোক্তারা জানিয়েছেন, এই সমাবেশ মঞ্চে কোনো বিজেপির পতাকা তোলা হবে না। এটি হবে ধর্মীয় সমাবেশ। আবার তৃণমূল সাংসদ মমতাবালা ঠাকুর জানিয়েছেন, গুরুমা এখন অসুস্থ। অন্যদিকে সমাবেশের উদ্যোক্তা শান্তনু ঠাকুর বলেছেন, তিনি গুরুমার সঙ্গে দেখা করেছেন। তিনি সুস্থ। এটা তৃণমূলের ষড়যন্ত্র।\nবিজেপির লক্ষ্য পশ্চিমবঙ্গের মতুয়া সম্প্রদায়ের ভোট নিজেদের দিকে টেনে আনা। কারণ এই মতুয়া সম্প্রদায় এখনো উত্তর ও দক্ষিণ ২৪ পরগনা, নদীয়া, মালদহ, মুর্শিদাবাদসহ রাজ্যের বেশ কয়েকটি এলাকায় ভোটের নির্ণায়ক শক্তি হিসেবে রয়েছে। তাই তাদের মন পেতে চায় বিজেপি।\nশান্তনু ঠাকুর এই মহাসমাবেশের ডাক দিয়েছেন। তিনি বলেন, মতুয়া সম্প্রদায়ের ১০ দফা দাবি এদিন তুলে ধরা হবে প্রধানমন্ত্রী মোদির কাছে। এই দাবির মধ্যে রয়েছে মতুয়া উদ্বাস্তুদের নাগরিকত্ব প্রদান, ঠাকুনগরে আয়োজিত বারুণি মেলার দিনটিকে জাতীয় ছুটি ঘোষণা, মতুয়াদের ঠাকুরনগরে আসা–যাওয়ার সময় ট্রেনে বিশেষ সুবিধা, মতুয়া সম্প্রদায়ের গুরু গুরুচাঁদ ঠাকুরকে মরণোত্তর ভারত রত্ন প্রদান ইত্যাদি।\nমতুয়া সম্প্রদায়ের সঙ্গে মূলত পশ্চিমবঙ্গের মুখ্যমন্ত্রী মমতা বন্দ্যোপাধ্যায়ের সুসম্পর্ক রয়েছে। পশ্চিমবঙ্গের ২৯৪টি রাজ্য বিধানসভার আসনের ৫৭টি আসনের এখনো নির্ণায়ক শক্তি হিসেবে রয়েছে মতুয়ারা। পাশাপাশি লোকসভার ৪২টি আসনের মধ্যে ১০টি আসনেরও নির্ণায়ক শক্তি এই মতুয়ারা। যদিও মতুয়াদের আদি আশ্রম রয়েছে বাংলাদেশের ফরিদপুর জেলার ওড়াকান্দিতে। ভারত ভাগের পর প্রচুর মতুয়া–ভক্ত পশ্চিমবঙ্গে চলে আসে। তারাই ১৯৪৭ সালের পর এই ঠাকুরনগরে তৈরি করে তাদের দ্বিতীয় আশ্রম। এই আশ্রম এখন ভারতের কেন্দ্রীয় আশ্রম হিসেবে পরিচিত।\n"
  },
  {
    "headline": "\nলাভ কমান্ডোসের প্রধান সঞ্জয় গ্রেপ্তার\n",
    "topics": [
      "প্রচ্ছদ",
      "আন্তর্জাতিক",
      "ভারত"
    ],
    "content": "\nভারতে লাভ কমান্ডোস নামের সংগঠনের প্রধান সঞ্জয় সাচদেবকে গ্রেপ্তার করেছে দেশটির পুলিশ। তাঁকে জিজ্ঞাসাবাদ করা হচ্ছে।\nবিবিসি অনলাইনের প্রতিবেদনে জানানো হয়, সঞ্জয়ের আশ্রয়ে থাকা যুগলদের ওপর নিপীড়ন ও চাঁদাবাজির অভিযোগে তাঁকে গ্রেপ্তার করা হয়।\nদিল্লি কমিশন ফর উইমেনের (ডিসিডব্লিউ) অভিযোগের ভিত্তিতে সঞ্জয় গ্রেপ্তার হন। এ ছাড়া তাঁর আশ্রয়স্থল থেকে পুলিশ চার যুগলকে উদ্ধার করে।\nপরিবারের অমতে নিজ ধর্ম-বর্ণ-গোত্রের বাইরে গিয়ে বিয়ে করা দুঃসাহসী যুগলদের নিরাপদ আশ্রয় ও আইনি পরামর্শ দিতে সঞ্জয় ২০১০ সালে লাভ কমান্ডোস নামের সংগঠনটি গড়ে তোলেন।\nবলিউড অভিনেতা আমির খানের উপস্থাপনায় ‘সত্যমেব জয়তে’ নামের টিভি শোতে সঞ্জয় আসার পর তাঁর সংগঠনটি ভারতজুড়ে বিপুল জনপ্রিয়তা অর্জন করে।\nভারতের রক্ষণশীল সমাজ পরিবারের মতের বাইরে গিয়ে, ভিন্ন ধর্ম-বর্ণ-গোত্রের কাউকে নিজ পছন্দে বিয়ে করার বিষয়টি মেনে নেয় না। যে সব যুগল সমাজ ও পরিবারের কথিত এই প্রথা ভাঙেন, তাঁরা অনেক ক্ষেত্রে অনার কিলিংয়ের মতো সহিংসতার শিকার হন।\nএমন প্রেক্ষাপটে লাভ কমান্ডোস হয়ে ওঠে দুঃসাহসী যুগলদের নিরাপদ আশ্রয়স্থল। সংগঠনটি এ পর্যন্ত হাজারো যুগলদের নিরাপদ আশ্রয় ও আইনি পরামর্শ দিয়েছে। এখন সংগঠনটির প্রধান সঞ্জয়ের বিরুদ্ধেই গুরুতর অভিযোগ উঠল।\nবেশ কিছু যুগল অভিযোগ করেছেন, ইচ্ছার বিরুদ্ধে তাঁদের আটকে রেখেছেন সঞ্জয়।\nদিল্লি কমিশন ফর উইমেনের কমিশনার বলেছেন, সংকটগ্রস্ত যুগলদের সহায়তার নামে চাঁদাবাজি, নিপীড়ন খুবই লজ্জাজনক ও দুঃখজনক বিষয়।\n"
  },
  {
    "headline": "\nশিক্ষাঙ্গনে রাজনীতি\nঢাকা বিশ্ববিদ্যালয়ে যেভাবে ছাত্র সংসদ হলো\n",
    "topics": [
      "প্রচ্ছদ",
      "মতামত",
      "রাজনীতি"
    ],
    "content": "\nঢাকা বিশ্ববিদ্যালয় কেন্দ্রীয় ছাত্র সংসদ (ডাকসু) নির্বাচনের তারিখ ঘোষণা করা হয়েছে। ২৮ বছর পর এই সংগঠনের নির্বাচন হতে যাচ্ছে। বহু বছর যাবৎ বহু দিক থেকে ডাকসু নির্বাচনের দাবি উঠেছে। প্রায় তিন দশকে কী কারণে নির্বাচন হয়নি তা যারা জানে, তাদের বলার প্রয়োজন নেই এবং যারা জানে না তাদের না জানানোই ভালো।কোনো বিশ্ববিদ্যালয়ের ছাত্র সংসদের নির্বাচন না হলে সেই শিক্ষাপ্রতিষ্ঠানের অথবা জাতির খুব যে কিছু আসে–যায় তা নয়। কিন্তু ডাকসু নির্বাচন কোনো শিল্পকলকারখানার সিবিএ নির্বাচনের মতো নয়। বাংলাদেশের ক্ষেত্রে এটি অতিগুরুত্বপূর্ণ ও মর্যাদাসম্পন্ন সংগঠন; এ সংগঠন বহু বছর জাতীয় জীবনে অতুলনীয় ভূমিকা পালন করেছে। যে ভূমিকা জাতীয় রাজনীতিবিদদের পালন করার কথা, তা পালন করেছেন ডাকসুর নির্বাচিত প্রতিনিধিরা। যে রাষ্ট্রভাষা আন্দোলন নিয়ে আমাদের অহংকার, তাতে ডাকসু নেতাদের নেতৃত্বে ঢাকা বিশ্ববিদ্যালয়ের ছাত্রদের ভূমিকাই ছিল প্রধান। সশস্ত্র মুক্তিযুদ্ধের প্রস্তুতি ও সূচনা করেন ডাকসুর নেতারাই। স্বাধীনতার আগে ও পরে প্রতিটি গণতান্ত্রিক আন্দোলনে, বা স্বৈরশাসনবিরোধী আন্দোলনে ডাকসু নেতাদের ভূমিকা জাতির ইতিহাসে লেখা আছে। অথচ সেই সংগঠনের নির্বাচন হলো না ২৮ বছরেও। সে জন্য ছাত্রছাত্রীরা দায়ী, না বিশ্ববিদ্যালয় কর্তৃপক্ষ দায়ী, নাকি সরকার দায়ী—তা আমাদের মতো নাগরিকদের যাঁদের ছেলেমেয়েরা সেখানে পড়ালেখা করে, তাঁদের পক্ষে বলা সম্ভব নয়। কিন্তু দায় কাউকে না কাউকে নিতেই হবে।\nঢাকা বিশ্ববিদ্যালয়ের কেন্দ্রীয় ছাত্র সংসদ ও হল সংসদগুলোর ইতিহাস অতি গৌরবের। উপমহাদেশে আলীগড় বিশ্ববিদ্যালয়ের ছাত্র সংসদ ছিল সবচেয়ে সুসংগঠিত। সেটি গঠনের পেছনে যাঁর ভূমিকা সবচেয়ে বেশি, তিনি সেখানকার ইতিহাসের তরুণ শিক্ষক আহমদ ফজলুর রহমান। ঢাকা বিশ্ববিদ্যালয় প্রতিষ্ঠালগ্নে তিনি ইতিহাসের রিডার হিসেবে যোগ দেন এবং নিযুক্ত হন মুসলিম হলের প্রভোস্ট। তাঁকে উপাচার্য ফিলিপ জে হার্টগ ভেবে দেখতে অনুরোধ করেন আলীগড়ের মতো ছাত্র ইউনিয়ন ঢাকায় গঠন করা যায় কি না। তিনি দেড় মাসের মধ্যে তাঁর হলের ছাত্র সংসদ গঠনের উদ্যোগ নেন। সেটার নাম দেন তিনি ‘মুসলিম হল ইউনিয়ন সোসাইটি’। এক বছর পর ‘সোসাইটি’ শব্দটি বাদ দেন।\nঢাকা বিশ্ববিদ্যালয়ের প্রথম ছাত্র সংসদটি গঠিত হয়েছিল নিখুঁত গণতান্ত্রিক উপায়ে। প্যানেল ছিল তিনটি। সহসভাপতি (ভিপি) পদে প্রতিদ্বন্দ্বিতা করেন তিনজন: আবদুল আজিজ, রহিমউদ্দিন শাহ ও সৈয়দ আলী। সাধারণ সম্পাদক পদে মিজানুর রহমান, নেফাজউদ্দিন খান ও আশরাফ উদ্দিন আহমদ। কারচুপি শব্দটি তখন বাংলা ভাষায় ছিল না। নির্বাচনে বিজয়ী হন ভিপি পদে আবদুল আজিজ এবং সাধারণ সম্পাদক মিজানুর রহমান। তাঁরা উভয়েই কর্মজীবনেও সফল মানুষ ছিলেন। আবদুল আজিজ আয়কর কমিশনার হিসেবে ১৯৫৭ সালে অবসর নেন। মিজানুর রহমান ছিলেন ট্যারিফ কমিশনের চেয়ারম্যান। তাঁরা উভয়েই ছিলেন কুমিল্লার অধিবাসী। আবদুল আজিজ মুরাদনগরের এবং মিজানুর রহমান বাঞ্ছারামপুরের। মুসলিম হল ইউনিয়নে অনেক বছর ‘কুমিল্লা গ্রুপে’র প্রাধান্য ছিল।\n১৯২১ সালের ২৩ সেপ্টেম্বর মুসলিম হল ইউনিয়নের অভিষেক হয়। পূর্ব বাংলার ইতিহাসে সে এক স্মরণীয় ঘটনা। সভাপতিত্ব করেন পদাধিকারবলে ইউনিয়ন সভাপতি এ এফ রহমান এবং প্রধান অতিথি ছিলেন উপাচার্য হার্টগ। আশ্বিন মাসের নির্মেঘ আকাশ ছিল জোছনাপ্লাবিত। সম্পাদকের প্রতিবেদনে বলা হয়, বিশ্ববিদ্যালয়ের ইতিহাসে প্রথম আনন্দঘন অনুষ্ঠানটি শেষ হতে ‘রাত প্রায় সাড়ে ১০টা’ বেজে যায়। অনুষ্ঠানে বক্তৃতা করেছিলেন হাউস টিউটর মুহম্মদ শহীদুল্লাহ, ইতিহাস বিভাগের প্রধান রমেশচন্দ্র মজুমদার এবং ঢাকা হলের প্রভোস্ট জ্ঞানচন্দ্র ঘোষ। কাঁলাচাদ গন্ধবণিকের দোকানের খাঁটি ছানার সব মিষ্টি অভিষেক অনুষ্ঠানে সদ্ব্যবহার করা হয়। যাঁরা পরাজিত হয়েছিলেন, মিষ্টির ভাগ থেকে তাঁরা বঞ্চিত হননি।\nকয়েক মাস পরে গঠিত হয় জ্ঞানচন্দ্র ঘোষের উদ্যোগে ঢাকা হল ইউনিয়ন এবং রমেশচন্দ্র মজুমদার ও নরেশচন্দ্র সেনগুপ্তের উদ্যোগে জগন্নাথ হল ইউনিয়ন। ১৯২২-২৩ সালে মুসলিম হল ইউনিয়নের ভিপি নির্বাচিত হন মোহাম্মদ সিরাজুল ইসলাম এবং সাধারণ সম্পাদক আবদুল গফুর। সিরাজুল ইসলাম ছিলেন জেলা ও সেশন জজ, অবসর নেন অতিরিক্ত আইনসচিব হিসেবে। তাঁর ছোট ছেলে পদার্থবিজ্ঞানী জামাল নজরুল ইসলাম।\nতিনটি হল ইউনিয়ন গঠিত হলেও ঢাকা বিশ্ববিদ্যালয়ের কেন্দ্রীয় ছাত্র ইউনিয়ন গঠিত হয় একটু দেরিতে। সভাপতি পদাধিকারবলে উপাচার্য হার্টগ। প্রথমবার ১৯২৪-২৫ সালে সম্পাদক ছিলেন জে এন সেনগুপ্ত, পরের বছর অবনীভূষণ রুদ্র। ১৯২৯-৩০ সালে সেক্রেটারি নির্বাচিত হন আতাউর রহমান খান, পরে মুখ্যমন্ত্রী ও প্রধানমন্ত্রী। ঢাকা বিশ্ববিদ্যালয় কেন্দ্রীয় ছাত্র সংসদ (ডাকসু) নামকরণ হয় ১৯৫৩-৫৪ সালে। প্রথম ভিপি ছিলেন এস এ বারি এবং জেনারেল সেক্রেটারি জুলমাত আলী খান। দুজনই বাংলাদেশ সরকারের মন্ত্রী ছিলেন।\nপ্রথম দুই দশক ঢাকা বিশ্ববিদ্যালয়ের কেন্দ্রীয় ছাত্র সংসদ এবং হল ইউনিয়নগুলোর কাজ ছিল জ্ঞানচর্চা, আত্ম–উন্নতির উপায় উদ্ভাবন এবং সমাজসেবামূলক। তারা সান্ধ্য বিদ্যালয় পরিচালনা করেছে। খেলাধুলা ও শরীরচর্চা করেছে। দরিদ্র বস্তিবাসীর মধ্যে সেবামূলক কাজ করেছে। বন্যা, মহামারির মধ্যে ত্রাণকাজ পরিচালনা করেছে। প্রতি শনিবার হলগুলোতে সন্ধ্যায় আলোচনা সভা হতো। তাতে আলোচনা ও বিতর্ক হতো শিল্প-সাহিত্য, বিজ্ঞান, দর্শন ও রাষ্ট্রবিজ্ঞান নিয়ে। জাতীয় রাজনীতির বিষয়ও আলোচনা করা হতো, তবে কোনো দলের লেজুড়বৃত্তি করতেন না নেতারা, যদিও কোনো দলের প্রতি তাঁদের সমর্থন থাকত।\nবিশ্ববিদ্যালয় বিদ্যাশিক্ষা ও জ্ঞানচর্চার কেন্দ্র; সত্য ও ন্যায়ের বাইরে শিক্ষক-শিক্ষার্থীদের অন্য রকম অবস্থান প্রত্যাশিত নয়। ছাত্র সংসদ তার গৌরবের দিনগুলোতে সব সময় ছিল প্রতিষ্ঠানবিরোধী। সরকারের পায়রবি করে জনগণের স্বার্থ রক্ষা কোনো কালে কোনো দেশে সম্ভব হয়নি। ভবিষ্যতে মর্যাদাবান ছাত্র সংসদের সামনে দুটি পথের একটি খোলা: প্রতিষ্ঠানের পায়রবি করা অথবা ১৯৫২, ১৯৬৯, ১৯৭১ এবং ১৯৯০-এর মতো জনগণের পাশে থাকা।\nসৈয়দ আবুল মকসুদ লেখক ও গবেষক\n"
  },
  {
    "headline": "\nসাকিব নাকি মিরাজ?\n",
    "topics": [
      "প্রচ্ছদ",
      "খেলা",
      "বিপিএল"
    ],
    "content": "\n\nপ্লে-অফের চতুর্থ দল হওয়ার লড়াইয়ে সাকিবের ঢাকা ও মিরাজের রাজশাহী। আজ ঢাকা পর্বের শুরুর দিনে কুমিল্লার বিপক্ষে জিতলে শেষ চারে যাবে ঢাকা। দুপুর ২টায় শুরু ঢাকা-কুমিল্লা ম্যাচ\nমিরপুর শেরেবাংলা স্টেডিয়ামের সামনের চায়ের দোকানে কলেজপড়ুয়া একদল তরুণের আড্ডা থেকেই কথাটি কানে এল, ‘বিপিএল চট্টগ্রামে হওয়াই ভালো!’ ব্যাখ্যাও জানা গেল জিজ্ঞেস করে, ‘কেন বলব না বলুন, চট্টগ্রামে দেখেন কত রান হলো, সেঞ্চুরি হলো, কত এক্সাইটিং সব ম্যাচ!’\nক্রিকেটপ্রেমী এই তরুণদের কথার সঙ্গে দ্বিমত করা যায় না। ঠিকই তো! এবারের বিপিএলের ‘আনন্দ’ যেন সাগরঘেঁষা সাগরিকার জন্যই তোলা ছিল। জহুর আহমেদ চৌধুরী স্টেডিয়াম বিপিএলের ষষ্ঠ সংস্করণকে কী দেয়নি বলুন? এক ম্যাচে জোড়া সেঞ্চুরি করেছেন অ্যালেক্স হেলস ও রাইলি রুশো। নিজেদের পরের ম্যাচে আবার এবি ডি ভিলিয়ার্সের সেঞ্চুরির আনন্দের সঙ্গে প্লে-অফ নিশ্চিত করার আনন্দেও ভেসেছে বর্তমান চ্যাম্পিয়ন রংপুর রাইডার্স। সেদিনের প্রথম ম্যাচেই চিটাগং ভাইকিংসের বিপক্ষে কুমিল্লা ভিক্টোরিয়ানসের এভিন লুইস সেঞ্চুরি করেছেন, হ্যাটট্রিক করেছেন ওয়াহাব রিয়াজ।\n‘হ্যাটট্রিকের হ্যাটট্রিক’ করেছেন ঢাকা ডায়নামাইটসের ক্যারিবীয় অলরাউন্ডার আন্দ্রে রাসেল। আর চট্টগ্রাম পর্বের শেষটা হয়েছে তুমুল উত্তেজনার এক ম্যাচ দিয়ে। যেখানে সিলেট সিক্সার্সকে হতভম্ব করে ১৯০ রান তাড়া করে ম্যাচ জিতে শেষ চারের আশা বাঁচিয়ে রেখেছে রাজশাহী কিংস। প্লে–অফের প্রথম তিন দলও নিশ্চিত হয়েছে চট্টগ্রাম পর্বেই। স্বভাবতই চট্টগ্রামের প্রতি বিপিএল অনুরাগীদের ভালোবাসাটা একটু বেশিই জমেছে।\nআজ থেকে শুরু হতে যাওয়া ঢাকা পর্বের বাকি চার ম্যাচ গুরুত্বপূর্ণ চতুর্থ জায়গাটির জন্য লড়াই করতে থাকা ঢাকা ডায়নামাইটস ও রাজশাহী কিংসের জন্য। ১৪ পয়েন্ট করে নিয়ে তালিকার ওপরের তিন দল রংপুর রাইডার্স, কুমিল্লা ভিক্টোরিয়ানস ও চিটাগং ভাইকিংস প্লে–অফ নিশ্চিত করেছে। ১২ ম্যাচে ১২ পয়েন্ট নিয়ে এখন তালিকার ৪ নম্বরে আছে মেহেদী হাসান মিরাজের রাজশাহী। ১০ ম্যাচে ১০ পয়েন্ট নিয়ে ৫ নম্বরে সাকিব আল হাসানের ঢাকা। অর্থাৎ রাজশাহীর আশা যতটুকু বেঁচে আছে, তার পুরোটাই ঢাকার ওপর নির্ভর করে।\nরাজশাহীর আর কোনো ম্যাচ বাকি নেই। ফলে ঢাকার বাকি দুই ম্যাচে দুটি হারের প্রার্থনায় বসে যাওয়ার কথা মিরাজদের। পরশু সিলেটকে হারানোর পর রাজশাহী অধিনায়ক সেটি বলেছেনও, ‘প্লে-অফে যাওয়া না–যাওয়া আমাদের হাতে নেই। হয়তো আমাদের রানরেটের জন্য আমরা বাদ পড়তে পারি, ঢাকার ম্যাচ আছে। অনেক সম্ভাবনাই আছে। দুর্ভাগ্যজনকভাবে আমরা বাদ পড়ে যেতে পারি। তবে আমাদের জন্য একটা প্রাপ্তি আছে। না উঠতে পারলে আমাদের সান্ত্বনা থাকবে সব দলকে আমরা অন্তত একবার করে হারিয়েছি।’\nমিরাজ খুব ভালো করেই জানেন শেষ চারে ওঠার দৌড়ে ঢাকা তাদের চেয়ে অনেকটাই এগিয়ে। যদিও টুর্নামেন্টের প্রথম চার ম্যাচের চারটিতেই জিতে দুর্দান্ত শুরু করা ঢাকা পরের ছয় ম্যাচের পাঁচটিতেই হেরেছে। তাতে প্লে-অফের আশা শেষ হয়নি সাকিবদের। আজ কুমিল্লা ভিক্টোরিয়ানস ও কাল সন্ধ্যায় খুলনা টাইটানসের বিপক্ষে যেকোনো একটি ম্যাচ জিতলেই শেষ চারে উঠে যাবে ঢাকা। কেননা নেট রানরেটে অনেকটাই এগিয়ে সাকিবের দল। ঢাকার নেট রানরেট +০.৯৫৮, রাজশাহীর -০.৫১৮। ফলে এক ম্যাচ জিতে রাজশাহীর সমান পয়েন্ট হলেই তাদের টপকে শেষ চারে চলে যাবে ঢাকা। কাগজে–কলমে টুর্নামেন্টের অন্যতম শক্তিশালী ঢাকা নিশ্চয়ই শেষ দুটি ম্যাচ জিতেই শেষ চারে নাম লেখাতে চাইবে। আজ থেকে শুরু হতে যাওয়া ঢাকা পর্বে প্লে-অফের আগের উত্তেজনা বলতে আপাতত এটুকুই বাকি—সাকিব নাকি মিরাজ?\n\n\n\n\nপয়েন্ট তালিকা\n\n\n\n\nদল\n\n\nম্যাচ\n\n\nজয়\n\n\nহার\n\n\nপয়েন্ট\n\n\nনে.রা.রে.\n\n\n\n\nরংপুর\n\n\n১১\n\n\n৭\n\n\n৪\n\n\n১৪\n\n\n০.৬৯০\n\n\n\n\nকুমিল্লা\n\n\n১০\n\n\n৭\n\n\n৩\n\n\n১৪\n\n\n০.৪৯৫\n\n\n\n\nচট্টগ্রাম\n\n\n১১\n\n\n৭\n\n\n৪\n\n\n১৪\n\n\n-০.১৮৭\n\n\n\n\nরাজশাহী\n\n\n১২\n\n\n৬\n\n\n৬\n\n\n১২\n\n\n-০.৫১৮\n\n\n\n\nঢাকা\n\n\n১০\n\n\n৫\n\n\n৫\n\n\n১০\n\n\n০.৯৫৮\n\n\n\n\nসিলেট\n\n\n১১\n\n\n৪\n\n\n৭\n\n\n৮\n\n\n-০.০৬৭\n\n\n\n\nখুলনা\n\n\n১১\n\n\n২\n\n\n৯\n\n\n৪\n\n\n-১.১৬৫\n\n\n\n\n"
  },
  {
    "headline": "\nআগস্ট আবছায়া\n",
    "topics": [
      "প্রচ্ছদ",
      "অন্য আলো",
      "বইপত্র"
    ],
    "content": "\nআজ থেকে শুরু হচ্ছে অমর একুশে বইমেলা। বইমেলায় প্রকাশিতব্য নির্বাচিত তিনটি বইয়ের পাণ্ডুলিপি থেকে...\nজাতির জনক বঙ্গবন্ধু শেখ মুজিবুর রহমানের সপরিবারে নির্মম হত্যাকণ্ডকে উপজীব্য করে লেখা এই উপন্যাসে বিশদভাবে ধরা পড়েছে ১৫ আগস্টের কালো রাতের কাহিনি। সেই বই থেকে নির্বাচিত অংশ।\nশেখ কামাল নিচে নেমে এলেন। তখনো গেটের সামনের কালো ও খাকি আর্মিদের দল গেট পার হয়ে ভেতরে ঢোকেনি, ঢুকবে ঢুকবে করছে। কামাল চেঁচিয়ে রিসিপশন রুমের সামনে জড়ো হওয়া কুমিল্লার ওয়ান ফিল্ড আর্টিলারির এদের এবং পুলিশের ওই তিন–চারজনকে লক্ষ্য করে বললেন, ‘আব্বা আর্মি চিফের সাথে কথা বলেছেন, কর্নেল জামিলের সাথে কথা বলেছেন। আর্মিরা চলে আসবে এক্ষুনি। এইটা জাসদের হামলা, জাসদ, সর্বহারা গ্রুপ মিলে হামলা। আর্মি এসে যাবে। ভয় পাবেন না আপনারা।’\nএই কথা বলতে বলতে শেখ কামাল রিসিপশন রুম থেকে সামান্য সরে বাইরের দিকে পা রাখলেন এবং গেটে ওই আর্মিদের দেখে অনেক খুশি হয়ে বললেন, ‘আর্মি ভাইয়েরা কারা আসছেন, ভিতরে আসেন। কারা আসছেন, ভিতরে আসেন।’ পুলিশের দুজন পাশ থেকে শেখ কামালের হাত ধরে ভেতরের দিকে টেনে রাখলেন, যেন তিনি বাইরে চলে না যান। শেখ কামাল বিভ্রান্ত। আমি তাঁর থেকে সামান্য দূরে, আমার সামনে কুমিল্লার রেজিমেন্টের ওদের ভিড়। শেখ কামালের পেছনে পিএ মুহিতুল ইসলাম। হঠাৎ গেট ধাক্কা দিয়ে এদিকে এগোতে থাকল কালো পোশাক ও খাকি পোশাকের দশজনের মতো একটা দল। তারা আমাদের এখানে পৌঁছে গেল একমুহূর্তে, গাড়িবারান্দা ও গেটের দূরত্ব অতখানিই কম। তারা একসঙ্গে চিৎকার করে উঠল ‘হ্যান্ডস আপ’, ‘হ্যান্ডস আপ’। বিভ্রান্ত কামাল ও পুলিশের তিনজন—নুরুল ইসলাম, সিদ্দিকুর রহমান, খোরশেদ আলী—একসঙ্গে হাত উঁচু করলেন। শেখ কামালের চোখেমুখে বিস্ময়। তিনি হাত উঁচুতে তোলা অবস্থাতেই বললেন, ‘আমি শেখ কামাল। শেখ মুজিবের ছেলে কামাল।’ আরও দুবার দলটা বলে উঠল, ‘হ্যান্ডস আপ’, ‘হ্যান্ডস আপ’।আমি ভাবি, এরা কি দেখছে না যে এখানে সবার হাতই ওপরে ওঠানো, এমনকি কুমিল্লার আর্মিদেরও, কেবল আমারটা ছাড়া। আমি নেই, ওরা আমাকে দেখতে পাচ্ছে না। আমি আছি। আমি দোতলার দিকে কান পাতি। বুঝতে পারি দোতলার সবাই একদম নিশ্চুপ হয়ে, শ্বাস চেপে নিচের সব কথাবার্তা, গতিবিধি, আজকের এই ভোরের সামনে এগোনো—সব বুঝতে চাইছেন কান দিয়ে। আমি হঠাৎ একটা সাব–মেশিনগানের—এনফিল্ডের তৈরি স্টেনগান ওটা—আট ইঞ্চি ব্যারেলের ঝলক দেখতে পেলাম, ক্যাপ্টেন হুদার হাতে ঝলকে উঠল তা। হুদা শেখ কামালকে গুলি করল তাঁর পায়ে। দুটো গুলি। ঠ্যাট-ঠ্যাট। শেখ কামাল তখনো ভাবছেন, এই খাকি পোশাকের আর্মি তাঁকে গুলি করছে কেন। তিনি পায়ে গুলি নিয়ে লাফ দিয়ে পড়ে গেলেন মুহিতুল ইসলামের ঠিক পাশে, এমনভাবে পড়লেন যে তাঁর ধাক্কায় মুহিতুলও নিচে পড়লেন। আমি দেখলাম মুহিতুলের শরীরের অর্ধেক টেবিলের নিচে, বাকি অর্ধেক টেবিলের বাইরে। আমি কামালের আর্তচিৎকারে কানে হাত দিলাম। কামাল পড়তে পড়তে বলছেন, ‘হো-য়া-ট?’\nক্যাপ্টেন হুদা এবার আবার গুলি করল তাঁকে, বুকে ও তলপেটে, শর্ট ব্রাশফায়ার। আমি কোন দিকে যাব? গুলি চলার সময় কী বিভীষিকাময় শব্দ, কিন্তু গুলি শেষে কী ভয়ানক নিস্তব্ধতা। তিন দিক থেকে তিনটা আওয়াজ পেলাম। দোতলায় এক মেয়ের কণ্ঠে—‘কা-মা-ল’; আমার মনে হলো সুলতানা কামালের চিৎকার ওটা। কা ও মা জোরে, আর ল বলতেই কে যেন ওই নারীকণ্ঠকে মুখে হাতচাপা দিয়ে থামিয়ে দিল ঠাং করে। একমুহূর্তের জন্য মনে হলো বেগম মুজিবের চিৎকারও হতে পারে ওটা। আমার বাঁয়ে রিসিপশন রুম থেকে শুনলাম কামালের কণ্ঠে তীব্র ব্যথার এক গোঁ গোঁ আওয়াজ, তার পা দেখলাম নড়ছে ফড়িংয়ের পাখার মতো, তার ডান হাত পেটের ওপরে চলে এসেছে, যেখান থেকে পিঠ ফুঁড়ে বেরিয়ে গেছে গুলি, হাতটা সামনে নিয়ে হাত কী পরিমাণ রক্তে ভেসে গেছে, তা দেখারও আর শক্তি নেই কামালের। মাত্র দুই মাস আগে ঢাকা বিশ্ববিদ্যালয়ের কেন্দ্রীয় র​্যাগ ডে উদ্​যাপনের দিনে তাঁকে আজকের আগে শেষবার দেখেছিলাম আমি। সারা দিন নাচগান, রঙিন উৎসব। তিনি ছিলেন উৎসব কমিটির আহ্বায়ক। এসব আয়োজনে, নির্দেশনায় তাঁর সমান আর কেউ ঢাকা শহরে নেই, নিশ্চিত। সারা দিন অবশ্য তাঁকে সেদিন দেখিনি আমি কোথাও, শেষে দেখলাম বিকেলে কলাভবনের চত্বরে বটতলায়, যখন কিনা সবাই মিলে তাঁকে ‘র​্যাগ মার্শাল’ উপাধিটা দিল। সন্ধ্যায় টিএসসির সবুজ চত্বরে প্রজেক্টরে সিনেমা দেখানো হবে। ভিড় আর ভিড়। মনে আছে, কামাল উঠে দাঁড়িয়ে বললেন, ‘আজকের ছবির নাম সত্যকাম, হিন্দি ছবি।’ ঘোষণা শুনেই কী উল্লাস আমাদের!\nতৃতীয় আওয়াজটা অনেক বড়, অনেক সম্মিলিত এক আওয়াজ। প্রায় ৪০ জন আর্মি বানের পানির মতো এ বাড়িতে ঢুকে পড়েছে। কালো পোশাক—ল্যান্সার। খাকি পোশাক—আর্টিলারি। আমি এত দিনের অব্যবহৃত, জংধরা অস্ত্রগুলো থেকে জং পড়া লোহার গন্ধের মতো কেমন এক শরীর বিবশ করা গন্ধ পাচ্ছি সবদিকে, একটু আগের গুলির কার্তুজ পোড়া গন্ধও। আর্মির লোকেরা দ্রুত চলে গেল এ বাড়ির সাতটা সেন্ট্রি পোস্টের কাছে—চারটা পুলিশের, তিনটা আর্মির। তারা সাত পোস্টের সাতজনের কাছ থেকে রাইফেল সিজ করে নিল। বাড়ির দক্ষিণ শেডে, লেকের দিকটায়, কুমিল্লা রেজিমেন্টের দিকে গেল দেখলাম খাকি পোশাকের একটা ছোট দল। এদের একজন, রিসালদার সারোয়ার, হাততালি দিতে দিতে বলছে, ‘এসবি, পুলিশ, হাউস গার্ড, ওয়ান ফিল্ড আর্টিলারি, এসবি, পুলিশ, হাউস গার্ড, ওয়ান ফিল্ড আর্টিলারি—ফল ইন, ফল ইন, ফল ইন।’\nহুদা শেখ কামালকে প্রকাশ্যে ব্রাশফায়ারে মেরে আজকের দিনের ঘুঁটি সশব্দে সামনের দিগন্তবিস্তৃত পথে চেলে দিয়েছে, তার এখন মানমর্যাদাই অন্য স্তরের। একজন সেনা চিৎকার করে বলল, ‘নিচতলার রুমে যারা আছে, সবাই বাইরে আসো, না হলে ব্রাশফায়ারে মারা যাবা। সবাই বাইরে আসো।’ হুদা নিজেও চিৎকারের সঙ্গী হলো, ‘আউট, আউট, জয়েন দ্য লাইন, আউটসাইড। আউট আউট।’ শেখ কামাল ছাড়া সবাই বের হয়ে এলেন, দাঁড়ালেন সামনের ফল ইন হওয়া লাইনে। মুহিতুল ইসলামের পাশে এসবির ইন্সপেক্টর সিদ্দিকুর দাঁড়িয়ে। রক্ত ঝরছে মুহিতুল ইসলামের ডান হাঁটু থেকে, রক্ত ঝরছে তাঁর ডান পায়ের জুতো ভেদ করে পায়ের গুঁড়িয়ে যাওয়া কনিষ্ঠ আঙুল থেকে, রক্ত ঝরছে নুরুল ইসলামেরও হাঁটুর একটু নিচ থেকে। আমি এতক্ষণ খেয়ালই করিনি যে এ দুজন শেখ কামালকে উদ্দেশ করে করা ব্রাশফায়ারে এভাবে গুলিবিদ্ধ হয়েছেন হাঁটুর মতো বিপজ্জনক ও সংবেদনশীল জায়গায়। দুজনেরই পা, দুজনেরই হাঁটুর হাড় নিশ্চয়ই গুঁড়িয়ে তছনছ হয়ে গেছে। আশ্চর্য! ব্যথায় চিৎকার করছেন না কেন এ দুজন? এ অবস্থায় পালাতে চাইছিলেন তাঁরা? আশ্চর্য!হঠাৎ ল্যান্সারের এক সেনা, তাকেও এই ভোরে কিছু একটা করতে হবে বলে কিছুটা অনিচ্ছা থেকে আসা ইচ্ছায়, কিছুটা নায়ক হতে চাওয়ার জেদ থেকে, সরাসরি সিদ্দিকুর রহমানের বুকে গুলি চালাল। তার গুলি চালানোর ঠিক আগের মুহূর্তে, রিভলবার সিদ্দিকুরের দিকে তাক করার পিছলে-দ্রুত-সামনে-সরে-যাওয়া মুহূর্তে, সিদ্দিকুরের হাত থেকে ভয়ে তার নিজের রিভলবারটা পায়ের কাছে পড়ে গেল। এটা দেখেও গুলি চালাল ল্যান্সারের লোকটা। তার পাশের জন, মুখে দাড়ি, বড় গোঁফ, নুরুল ইসলামকে বলল, ‘তুমিই তো এদের সবার নেতা। ভেতর থেকে গুলি করার আদেশ তুমিই তো দিছ। চল, তোরে আমি গুলি করে মেরে ফেলব।’ সে নুরুল ইসলামকে টেনে গেটের বাইরে নিয়ে গেল। নুরুল ইসলাম হাউমাউ করে বললেন, ‘আমার বাচ্চা আছে, আমার বউ আছে, আমার মা বৃদ্ধ, আমার বাচ্চা আছে।’ আমি তাদের পেছন পেছন গেলাম।আমি বাইরে বাঁয়ে তাকালাম। দেখি দুটো ট্যাংক দাঁড়ানো, দেখি একজন রাস্তার ফুটপাতে হাত-পা স্টারফিশের মতো ছড়িয়ে মরে পড়ে আছে। আমি এগিয়ে গেলাম। বুকের নেমপ্লেটে দেখি লেখা—‘শামসু’। সিপাহি। তিনি এ বাড়ির নিরাপত্তারক্ষীদের একজন। একদম শুরুর ওই আর্টিলারি কামানের একটা গোলার স্প্লিন্টারের আঘাতে মুহূর্তের মধ্যে মারা গেছেন তিনি, তাঁর মাথা আলাদা হয়ে গেছে প্রায়, কোনোমতে আটকে আছে তা মূল স্টারফিশের সঙ্গে।\nএবার আমার চোখ গেল মিরপুর রোডের দিকে। একটা রিকশা দেখলাম যাচ্ছে রাস্তা দিয়ে নয়, ফুটপাতের ওপর দিয়ে। রিকশাওয়ালা শরীর অর্ধেক করে, অসম্ভব নুয়ে থেকে এক দানবীয় শক্তিতে তার রিকশা টেনে টেনে নিয়ে চলেছে মূল রাস্তা ছেড়ে, সরু এবড়োখেবড়ো ফুটপাত ধরে। আমি তাকে ডাকলাম, ‘হেই, হেই।’ ভাবলাম সে পাগল নাকি, এ সময়ে যাচ্ছে এই রাস্তা ধরে? আর্মিরা তো স্রেফ পেশাব করার প্রয়োজন থেকে কিংবা স্রেফ এক কাপ চায়ের তৃষ্ণা থেকে তাকে সোজা গুলি করে বসবে তার মাথা–বরাবর। রিকশাওয়ালা আমার দিকে তাকাল না, সে ঘাড় বাঁকা করে রিকশা টানতে লাগল এমনভাবে, যেন মহাস্থানগড়ের সমান এক পাথরখণ্ড টানছে সে। তক্ষুনি, তক্ষুনি মিরপুর রোড ও ৩২ নম্বর রোডের একদম মিলনস্থলে, আমি রিকশাওয়ালাকে ডাকতে ডাকতে যেদিকে ছুটে গেছি কিছুটা, সেখানে দেখলাম তিনটে মহিষ, ওদের নাকের ফুটোগুলো আস্ফালনে ভরা, চোখের দৃষ্টি শান্ত বেহায়ার, মুখে গেঁজিয়ে ওঠা চুন রং ফেনা, শিং নিচের দিকে নামানো, শিং পেছনের দিকে চলে গেছে অর্ধবৃত্তাকার এক রামদা হয়ে, পেট বড়, দেহ ছোট। কী করছে ওরা এইখানে? কার বাড়ির মহিষ এরা? এই ভোরে যাচ্ছে কোথায়? আমি মহিষ তিনটে থেকে তখন মাত্র পাঁচ-ছয় গজ দূরে, তাকিয়ে দেখছি ওদের, ওরা তাকিয়ে আছে কিছুটা নিচের দিকে, আসলে কোন দিকে তা বলতে পারবে না এই পৃথিবীর কেউ। আমার পেছনে আবার গুলির শব্দ শুরু হলো, আমি এক পা এগোলাম মহিষগুলোর দিকে। হঠাৎ তিনটে মহিষই একসঙ্গে, মিলি সেকেন্ড-ন্যানো সেকেন্ড মেনে একসঙ্গে, একযোগে, ঝাঁৎ করে আমার দিকে মাথা তুলল এবং দাঁত-মুখ খিঁচিয়ে বাঘের মতো, বড় কুকুরের মতো, বনবিড়ালের মতো প্রচণ্ড জোরে এক আকস্মিক ‘খ্যা’ শব্দ করে চোখ গরম দিল আমাকে।\nআমি উল্টো ঘুরে প্রাণপণে দৌড়ে যেতে লাগলাম বঙ্গবন্ধুর বাড়ির দিকে। দৌড়াচ্ছি এবং দেখছি, আমার কিছুটা সামনে মেজর নূর মোবাইল ফোনে কথা বলছে মেজর শাহরিয়ার রশিদ খানের সঙ্গে, বলছে ‘শাহরিয়ার, শাহরিয়ার, নো নো, উই হ্যাভ অনলি কিলড কামাল, হ্যালো, ইয়েস, তোমাদেরটা বলো।’ আমি থমকে দাঁড়ালাম নূরের সামনে, এবং ভয়ে চিৎকার দিয়ে উঠলাম দিগন্ত কাঁপিয়ে—এতটা ভয় আমি শেখ কামালের মৃত্যু দেখেও পাইনি, ওই তিন মহিষের অবিশ্বাস্য মাংসাশী বাঘের আচরণ দেখেও পাইনি। কী করে মোবাইল ফোন এল ১৯৭৫ সালে? তার মানে? তার মানে বর্তমান ঢুকে গেছে ভবিষ্যতে আর ভবিষ্যৎ চলে গেছে অতীতে আর বর্তমান উপেক্ষা করছে অতীতের পথে ছুটে যাওয়া আর অতীত বিযুক্ত হয়ে গেছে ভবিষ্যৎ থেকে?\n \nআগস্ট আবছায়া\nমাসরুর আরেফিন\nপ্রচ্ছদ: সেলিম আহ্​মেদ\nপ্রকাশক: প্রথমা প্রকাশন, ঢাকা।\n"
  },
  {
    "headline": "\nকবিতা\nকবিতাকুঞ্জের খাতায় লেখা\n",
    "topics": [
      "প্রচ্ছদ",
      "অন্য আলো",
      "কবিতা"
    ],
    "content": "\nআজ থেকে শুরু হচ্ছে অমর একুশে বইমেলা। বইমেলায় প্রকাশিতব্য নির্বাচিত তিনটি বইয়ের পাণ্ডুলিপি থেকে...\nকবিতাকুঞ্জ শিরোনামে একটি কবিতার বই বেরোচ্ছে কবি নির্মলেন্দু গুণের। সেই বই থেকে কয়েকটি কবিতা।\nঅস্তমান সূর্যের বন্দনা\nজানালার ভারী পর্দাগুলো\nটেনে দিয়ে আমার ঘরটাকে\nঅন্ধকারময় করার সময়\nআমার চোখে পড়লেন সূর্য।\nবহুদিন হলো আমি সূর্য দেখি না।\nশেষ কবে সূর্য দেখেছি, মনে নেই।\nঅনেকদিন পর আড়চোখে\nআমি পশ্চিম আকাশে ঢলে পড়া\nসূর্যটাকে একটু দেখলাম।\nযদিও সূর্য দেখার বিন্দুমাত্র বাসনা\nআমার ছিল না, তবু সূর্যটাকে\nচকিতে দেখলাম—\nদেখলাম অস্তাচলে দাঁড়িয়েও\nহাঁসের ডিমের কুসুমের মতো\nকী উজ্জ্বল, টকটকে\nগাঢ় লাল গাত্রবর্ণ তাঁর, আহা!\nস্বর্ণগহনায় মোড়া নববধূ যেন\nঝলমল করছে আকাশে।\n \nশূন্য শহর\nপাবার আকুতি আর না–পাবার কষ্ট—\nএ দুয়ারের মাঝের ব্যবধান কতটুকু\nহয়তো এক সমুদ্র আকাশের মতো,\nঅথবা সমান্তরাল কোনো রেলপথ—\nযার শুরুটা সবাই ছুঁতে পারলেও শেষটা আজও এক রহস্য।\nসময়ের স্রোতে ভাসিয়ে নিয়ে যাবে এমন লক্ষ আকাশ\nকালের গর্ভে বিলীন হবে এমন হাজার অপূর্ণতা।\nজন্ম নেবে নতুন শহর, জীবন, সভ্যতা,\nশুধু আমার শহরের একটা গলিতে\nকখনো কেউ আসবে না\nআমার বাড়ির একটা ঘর আজন্ম শূন্য পড়ে থাকবে।\n \nকদমবন্দনা\nএই ফুলটা আমি একজনের কাছে থেকে অননেক চেয়ে নিয়েছি। দিতে চায়নি। সহজে দিতে চায়নি। কাঁদো কাঁদো গলায় একটা দুঃখের ভাব মিশিয়ে বলেছি—আমার প্রিয় ঋতু বর্ষার এই ফুলটিকে কেমন দস্যুর মতো কেড়ে নিয়েছে গ্রীষ্ম। অনেক ভালো ভালো, ভালো ভালো; সুন্দর সুন্দর কথা বানিয়ে বানিয়ে, বানিয়ে বানিয়ে বলার পরই একপর্যায়ে উনার মন গলেছে। উনি গ্রীষ্মের অকালবরষনে ফোটা বর্ষার এই প্রতীক ফুলটি আমাকে চিরতরে দিয়ে দিতে রাজি হয়েছেন।আমার জন্মদিনের সঙ্গে এই ফুলটির গোপন সম্পর্কের কথাও বলেছি। তাতে খুব কাজ হয়েছে। আসলে জন্মদিন ব্যাপারটাকে সবাই কমবেশি মানে। মূল্য দেয়। আর দেবেই–বা না কেন? জন্মই তো আসল। মানুষের জন্ম না হলে তো কিছুই হতো না। কোথায় থাকত এই কদম, আর কোথায় ফুটত কৃষ্ণচূড়া—তা কে জানত? এখন সংসদের সামনে প্রশ্ন—কোনটা বেশি সুন্দর? এই বৃষ্টিস্নাত কদম ফুলটা? নাকি লাল নখ আর দুই রকমের তিন চুড়িপরা হাতখানি? আপাতত এটি অমীমাংসিতই থাক।কবিতাকুঞ্জনির্মলেন্দু গুণপ্রচ্ছদ: পিয়াস খানপ্রকাশক: বিভাস, ঢাকা।\n"
  },
  {
    "headline": "\nভাঙা হাত নিয়ে গণিতের বাছাই পর্বে হাজির\n",
    "topics": [
      "প্রচ্ছদ",
      "বাংলাদেশ"
    ],
    "content": "\nপঞ্চম শ্রেণির শিক্ষার্থী তাশফিক আহমেদের বাম হাত ভেঙেছে এক সপ্তাহ আগে। ব্যান্ডেজে মোড়া সেই ভাঙা হাত নিয়ে সকাল সকাল সে হাজির গণিতের বাছাই পর্বে অংশ নিতে। শিক্ষকের সঙ্গে ডেমরা থেকে এসেছে তাশরিক। সে বলল, ‘গাছে উঠতে গিয়ে পড়ে হাত ভাঙছে। আমার প্রিয় সাবজেক্ট ম্যাথ। এবারই প্রথম অলিম্পিয়াড আসছি। ভয় লাগছে না একটুও।’\nআজ শুক্রবার সকালে নয়টার দিকে রাজধানী ঢাকার বনশ্রীতে আইডিয়াল স্কুল এন্ড কলেজের মাঠে কথা হয় ডেমরার ২৯ নং পাড়াডগার সরকারি প্রাথমিক বিদ্যালয়ে শিক্ষার্থী তাশরিকের সঙ্গে। সেখানেই হয়ে গেল গণিত উৎসব ২০১৯ এর ঢাকা জেলার বাছাই পর্ব।\nঢাকা জেলার বিভিন্ন শিক্ষাপ্রতিষ্ঠানের প্রায় ৪ হাজার ৭০০ শিক্ষার্থী এই বাছাই পর্বে অংশ নেয়। প্রাইমারি, জুনিয়র, সেকেন্ডারি ও হায়ার সেকেন্ডারি ক্যাটাগরিতে তারা অংশ নেয়। সকালে জাতীয় সংগীতের সঙ্গে জাতীয় পতাকা, বাংলাদেশ গণিত অলিম্পিয়াডের পতাকা ও আন্তর্জাতিক গণিত অলিম্পিয়াডের পতাকা উত্তোলনের মাধ্যমে শুরু হয় বাছাই পর্ব। ওড়ানো হয় রঙিন বেলুন।\nবাছাই পর্বের উদ্বোধন ঘোষণা করেন আইডিয়াল স্কুল অ্যান্ড কলেজের বনশ্রী শাখার সহকারী প্রধান শিক্ষক মো. মোয়াজ্জেম হোসেন। শিক্ষার্থীদের তিনি বলেন, ‘আয়োজকদের শুভেচ্ছা। ব্যবস্থাপনায় কিছু ত্রুটি থাকতে পারে, ক্ষমার চোখে দেখবেন। তোমরা (শিক্ষার্থীরা) এসেছ, অংশ নিচ্ছ, আমরা আনন্দিত। আমাদের প্রত্যাশা, গণিতে তোমরা ভালো করবে। আর এখান থেকেই জাতীয় ও আন্তর্জাতিক পর্যায়ে বিজয়ী হোক এটাই আশা।’\nডাচ-বাংলা ব্যাংক লিমিটেডের পৃষ্ঠপোষকতা ও প্রথম আলোর ব্যবস্থাপনায় প্রতি বছর দেশে গণিত উৎসব করা হয়। এই উৎসবের সফলতা প্রসঙ্গে বাংলাদেশ গণিত অলিম্পিয়াড কমিটির সাধারণ সম্পাদক মুনির হাসান উদ্বোধনী অনুষ্ঠানে বলেন, সারা পৃথিবীতে ৭১টি দেশ আছে যারা এখনও গণিতের আন্তর্জাতিক প্রতিযোগিতায় কোনো স্বর্ণপদক পায়নি, অথচ আমরা গত বছরই তা পেয়েছি। এই সাফল্য ধরে রাখতে সারা দেশে গণিতককে ছড়িয়ে দিতে হবে।\nউদ্বোধনী পর্বে উপস্থিত ছিলেন ২০১৮ সালে আন্তর্জাতিক গণিত অলিম্পিয়াডে বাংলাদেশ থেকে স্বর্ণপদক পাওয়া আহমেদ জাওয়াদ চৌধুরী।\nসকাল দশটায় শুরু হয় পরীক্ষা। এক ঘণ্টাব্যাপী পরীক্ষায় ছিল ৮টি প্রশ্ন। পরীক্ষার ফল ঘোষণা করা হবে আজ বিকেলে গণিত অলিম্পিয়াডের ওয়েবসাইটে।\nশিক্ষার্থীদের সঙ্গে তাদের অভিভাবকেরাও এসেছিলেন। তাঁদের অনেকেই গণিত নিয়ে এমন আয়োজনের প্রশংসা করলেন। মোহাম্মদপুর থেকে দুই সন্তানকে নিয়ে এসেছেন রেজাউল করিম। তাঁর এক ছেলে সেকেন্ডারি ক্যাটাগরিতে আরেক মেয়ে জুনিয়র ক্যাটাগরিতে অংশ নিচ্ছে। রেজাউল প্রথম আলোকে বলেন, ‘গণিতের মতো কঠিন বিষয় নিয়ে ছেলেমেয়েদের কত আগ্রহ। এটাই প্রমাণ করে আমাদের এই দেশ এগিয়ে যাবে।’\n"
  },
  {
    "headline": "\nছুটির দিনের বিক্রির অপেক্ষায় বিক্রেতারা\n",
    "topics": [
      "প্রচ্ছদ",
      "অর্থনীতি",
      "বাণিজ্য সংবাদ"
    ],
    "content": "\nঢাকা আন্তর্জাতিক বাণিজ্য মেলায় প্রতি সাপ্তাহিক ছুটির দিনেই ক্রেতা-দর্শনার্থীদের উপচে পড়া ভিড় থাকে। এসব দিনে প্রচুর বেচাবিক্রি হয়। সে জন্য শুক্র ও শনিবারের অপেক্ষায় থাকেন মেলায় অংশ নেওয়া বিক্রেতা প্রতিষ্ঠানের কর্মকর্তা ও ব্যবসায়ীরা। তাঁদের প্রত্যাশা, আজ শুক্রবারও বিপুলসংখ্যক ক্রেতা-দর্শনার্থী মেলায় আসবেন। তবে ছুটির দিন ছাড়াও এখন প্রতিদিনই মেলা জমজমাট থাকে। গতকাল বৃহস্পতিবারও তার ব্যতিক্রম ছিল না।\nএবারের মেলায় ইউরোএশিয়া ম্যাট্রেস বা যন্ত্রে তৈরি তোশক, বালিশ, লেপের বিকল্প কমফোর্টার, ফোমসহ বিভিন্ন পণ্য প্রদর্শন ও বিক্রি করছে। প্রথমবারের মতো আসবাবও নিয়ে এসেছে তারা। মেলা উপলক্ষে জিপি স্টার গ্রাহকদের জন্য ১৫ শতাংশ এবং অন্যদের জন্য ১০ শতাংশ মূল্য ছাড় দিচ্ছে ইউরোএশিয়া। সারা দেশে তাদের নিজস্ব ৮টি বিক্রয়কেন্দ্র ও ২ হাজার ডিলার রয়েছে।\nইউরোএশিয়া ১৬ ধরনের ফেল্ট ম্যাট্রেস ও ২ ধরনের স্প্রিং ম্যাট্রেস বিক্রি করে। এসব ম্যাট্রেসের দাম সাড়ে সাত হাজার থেকে দেড় লাখ টাকার মধ্যে। এ ছাড়া ক্রেতাদের চাহিদা অনুযায়ী যেকোনো মাপের ম্যাট্রেস বানিয়ে দিতে পারে প্রতিষ্ঠানটি।\nপ্রতিষ্ঠানটির জ্যেষ্ঠ ব্যবস্থাপক শুভ্রজিৎ সরকার বলেন, ‘বাণিজ্য মেলায় বিক্রি মোটামুটি হলেও অনেকেই আমাদের প্যাভিলিয়নে এসে পণ্যসামগ্রী দেখছেন। তার মানে ভালো ব্র্যান্ডিং হচ্ছে। এটিই সারা বছর আমাদের পণ্য বিক্রিতে ইতিবাচক প্রভাব রাখবে।’\nমেলায় এ্যালয় অ্যালুমিনিয়াম ফার্নিচার খাট, আলমারি, ড্রেসিং টেবিল, শোকেস, ওয়ার্ডরোব, কিচেন কেবিনেট, চেয়ার, গৃহসজ্জার সরঞ্জাম ইত্যাদি নিয়ে এসেছে। তাদের আসবাবের সবই অ্যালুমিনিয়ামের তৈরি। খাট ২৫ হাজার থেকে ৪৫ হাজার টাকা, আলমারি ৩৫ হাজার থেকে ৪৫ হাজার টাকা, ড্রেসিং টেবিল ৬ হাজার থেকে ২২ হাজার টাকা, শোকেস ২৫ হাজার থেকে ৫৫ হাজার টাকায় বিক্রি হচ্ছে। তা ছাড়া কিচেন কেবিনেটের প্রতি বর্গফুটের দাম ১ হাজার ৩০০ থেকে ২ হাজার ৮০০ টাকার মধ্যে। অবশ্য মেলা উপলক্ষে ৫ থেকে ২০ শতাংশ মূল্য ছাড় দিচ্ছে এ্যালয় ফার্নিচার।\nজানতে চাইলে এ্যালয় ফার্নিচারের ব্যবস্থাপক নাছির উদ্দিন গতকাল বলেন, ‘মেলায় আমরা ভালো সাড়া পাচ্ছি। মেলার শেষ দিকে হওয়ায় বিক্রিও আগের চেয়ে বেড়েছে। এবারের মেলায় অনেক ক্রেতাই আসবাব সামগ্রী বুকিং দিচ্ছেন। তবে সেগুলো নেবেন এক-দুই মাস পর। মূলত মেলায় বুকিং দিয়ে মূল্য ছাড়ের সুবিধা নিচ্ছেন তাঁরা।’\nদেশের স্বনামধন্য ব্যবসায়িক গোষ্ঠী এসিআই গ্রুপ গত বছরের এপ্রিলে প্লাস্টিক পণ্যের ব্যবসায় নেমেছে। তাদের ব্র্যান্ডের নাম এসিআই প্রিমিও প্লাস্টিক। বাণিজ্য মেলায় প্রিমিয়ার প্যাভিলিয়নে জগ, মগ, বালতি, গামলা, চেয়ার, ওয়ার্ডরোব, টিফিন বক্স ইত্যাদি পণ্য প্রদর্শন ও খুচরা বিক্রি করছে এসিআই প্রিমিও প্লাস্টিক। সব মিলিয়ে ৩৫টি রঙের প্লাস্টিক পণ্য বাজারে নিয়ে এসেছে প্রতিষ্ঠানটি।\nএসিআই প্রিমিও প্লাস্টিক তাদের সব ধরনের পণ্যের ওপর ১৫ শতাংশ মূল্যছাড় দিচ্ছে। এ ছাড়া ন্যূনতম ৫ হাজার টাকার পণ্য কিনলে বিনা খরচে ক্রেতার বাড়ি পৌঁছে দিচ্ছে পণ্যসামগ্রী। প্লাস্টিকের আসবাব পণ্যের ওপর আছে আজীবন ওয়ারেন্টি।\nজানতে চাইলে এসিআই প্রিমিও প্লাস্টিকের বিজনেস ডিরেক্টর প্রদীপ কুমার পোদ্দার বলেন, ‘প্রথমবার মেলায় অংশ নিয়ে ভোক্তাদের কাছ থেকে ভালো সাড়া মিলছে, যা আমাদের আগামী পথচলায় অনুপ্রেরণা দেবে। ভবিষ্যতে আমরা কিচেন অ্যাপ্লায়েন্স, মেলামাইন টেবিলওয়্যার, গ্যাস স্টোভ বাজারে আনব। সব সময়ই আধুনিক জীবনযাত্রার সঙ্গে মানানসই নিত্যনতুন পণ্য নিয়ে আসার প্রচেষ্টা থাকবে আমাদের।’\n"
  },
  {
    "headline": "\nমমতা চলেন বই আর গানের টাকায়!\n",
    "topics": [
      "প্রচ্ছদ",
      "আন্তর্জাতিক",
      "ভারত"
    ],
    "content": "\nপশ্চিমবঙ্গের মুখ্যমন্ত্রী ও তৃণমূল কংগ্রেস নেত্রী মমতা বন্দ্যোপাধ্যায়ের সংসার চলে বই ও গানের রয়্যালটির অর্থ দিয়ে। \nগতকাল বৃহস্পতিবার বিকেলে কলকাতার সল্টলেকের সেন্ট্রাল পার্কে ৪৩তম আন্তর্জাতিক বইমেলা উদ্বোধনের পর প্রধান অতিথির ভাষণে মমতা এ কথা জানান।  মমতা বলেন, তিনি সাতবার সাংসদ ছিলেন। দুইবার বিধায়ক। সাংসদ বা বিধায়ক কোনো পদের বিপরীতে বেতন গ্রহণ করেননি তিনি। ছবি আঁকা, বই লেখা ও গান লিখে তিনি যে রয়্যালটি পান, তা দিয়ে নিজে চলেন।\nপশ্চিমবঙ্গের মুখ্যমন্ত্রী বলেন, গান ও বইয়ের রয়্যালটি হিসেবে যে অর্থ তিনি পান, তাতেই তাঁর চলে যায়। এ ছাড়া তাঁর আঁকা ছবি বিক্রি করেও আয় হয়।\nতৃণমূল কংগ্রেস নেত্রী বলেন, ‘আমার বই খুব বিক্রি হয়। কয়েকটি বই বেস্ট সেলার। আমার ইতিমধ্যে ৮০টি বই প্রকাশিত হয়েছে। এই বইমেলায় বের হলো ৭টি। সব মিলিয়ে ৮৭টি বই বের হয়েছে। আগামী বইমেলায় আরও ১৩টি বই প্রকাশ হলে সেঞ্চুরি হয়ে যাবে।\nমমতা বলেন, ১৩টি বই তিনি চটপট লিখে ফেলবেন।\nমেলায় মমতা তাঁর লেখা ৭টি বইয়ের মোড়ক উন্মোচন করেন। বইগুলোর মধ্যে একটি রাজনৈতিক বই আছে। নাম ‘বিপন্ন ভারত’। এ ছাড়া মোড়ক উন্মোচন করা হয় তাঁর লেখা উর্দু শায়েরি ‘ইনসাফ’, ইংরেজিতে লেখা ‘মাইসেলফ’, শিশুদের জন্য ‘শিশুদোলা’, ‘আলোকবর্তিক’, ‘আমি’ ও ‘নামাঞ্জলী’ নামের একটি সংকলিত বই। এদিন তাঁর আঁকা ছবির একটি অ্যালবামও প্রকাশ করা হয়।\n"
  },
  {
    "headline": "\nট্রাফিক শৃঙ্খলার পক্ষে কী পেলাম?\n",
    "topics": [
      "প্রচ্ছদ",
      "বাংলাদেশ",
      "রাজধানী"
    ],
    "content": "\n\n\n* রাজপথে নৈরাজ্য চলছেই* চলমান ট্রাফিক শৃঙ্খলা পক্ষের মেয়াদ দুদিন বাড়ল* দীর্ঘমেয়াদি স্থায়ী সমাধান চান বিশেষজ্ঞরা\n\nরাজধানী ঢাকার সড়কে শৃঙ্খলা ফেরাতে গত ছয় মাসের মধ্যে দুই মাসেই বিশেষ কার্যক্রম চালিয়েছে ঢাকা মহানগর পুলিশের ট্রাফিক বিভাগ। সর্বশেষ ১৭ দিন ধরে চলছে ট্রাফিক শৃঙ্খলা পক্ষ। তারপরও নিরাপদ সড়ক নিশ্চিত করতে প্রধানমন্ত্রীর কার্যালয়ের দেওয়া স্বল্পমেয়াদি নির্দেশনাগুলো পুরোপুরি বাস্তবায়িত হয়নি। বিশেষজ্ঞরা বলছেন, স্থায়ী সমাধান ছাড়া শুধু সচেতনতামূলক কার্যক্রম চালিয়ে সড়কের নৈরাজ্য বন্ধ করা যাবে না।\nগত বছরের ২৯ জুলাই রাজধানীর বিমানবন্দর সড়কে বাসচাপায় দুই কলেজ শিক্ষার্থী নিহত হয়। সেদিন থেকে নিরাপদ সড়কের দাবিতে রাস্তায় নামে স্কুল-কলেজের শিক্ষার্থীরা। এর পরিপ্রেক্ষিতে গত বছরের ৫ থেকে ১৪ আগস্ট বিশেষ ট্রাফিক সপ্তাহ, ৫ থেকে ৩০ সেপ্টেম্বর ট্রাফিক সচেতনতা মাস, ২৪ থেকে ৩১ অক্টোবর ট্রাফিক শৃঙ্খলা সপ্তাহ পালন করে ঢাকা মহানগর পুলিশের (ডিএমপি) ট্রাফিক বিভাগ।\nএর ধারাবাহিকতায় গত ১৫ জানুয়ারি থেকে রাজধানীতে ট্রাফিক শৃঙ্খলা পক্ষ শুরু করে ডিএমপি। এবারের শৃঙ্খলা পক্ষে ট্রাফিক আইন অমান্যকারীদের বিরুদ্ধে বিশেষ অভিযান, গুরুত্বপূর্ণ ৩০টি পদচারী-সেতু ব্যবহারে পথচারীদের উদ্বুদ্ধ, স্টপেজ ছাড়া অন্য সময় চলন্ত বাসের দরজা বন্ধ রাখা, স্টপেজ ছাড়া যত্রতত্র বাস থামলে ব্যবস্থা নেওয়াসহ ১৩ ধরনের কার্যক্রম চালানোর ঘোষণা দেওয়া হয়।\nগত বছর শিক্ষার্থীদের আন্দোলনের পরিপ্রেক্ষিতে ট্রাফিক ব্যবস্থার উন্নয়ন ও সড়কে শৃঙ্খলা ফেরাতে প্রধানমন্ত্রীর কার্যালয় থেকে একটি কমিটি করা হয়। কমিটি গত বছরের ৩০ আগস্ট ৩০টি নির্দেশনা জারি করে। এর মধ্যে সাতটি নির্দেশনা ছিল দ্রুত কার্যকর করার মতো। পুলিশের ঘোষিত শৃঙ্খলা পক্ষের কার্যক্রমের সঙ্গে স্বল্পমেয়াদি নির্দেশনাগুলোর মিল রয়েছে। চলমান শৃঙ্খলা পক্ষেও নির্দেশনাগুলোর বাস্তবায়নে তেমন অগ্রগতি হয়নি।\nসড়কের নৈরাজ্য বন্ধে দৃশ্যমান কোনো অগ্রগতি নেই বলে মনে করেন বুয়েটের সড়ক দুর্ঘটনা গবেষণা ইনস্টিটিউটের সাবেক পরিচালক অধ্যাপক মোয়াজ্জেম হোসেন। তিনি প্রথম আলোকে বলেন, দীর্ঘমেয়াদি স্থায়ী সমাধান ছাড়া সড়কের নৈরাজ্য বন্ধ হবে না। ফুটপাত দখলমুক্ত করা, চালকদের প্রশিক্ষণ, গণপরিবহনে বিশৃঙ্খলা কমাতে কার্যকর উদ্যোগ নেওয়া হচ্ছে না। শুধু সচেতনতামূলক কর্মসূচির মধ্য দিয়ে সড়কে শৃঙ্খলা ফিরবে না।\nগতকাল মিরপুর ১০ নম্বর, আগারগাঁও, কল্যাণপুর, শ্যামলী, ফার্মগেট, কারওয়ান বাজার, বাংলামোটর এলাকা ঘুরে দেখা যায়, বাস থেকে যত্রতত্র যাত্রী ওঠানামা বন্ধ হয়নি। ডিএমপির চিহ্নিত করে দেওয়া বাস থামার জায়গাতে বাস থামছে না। চলাচলের সময় অধিকাংশ বাসের দরজা বন্ধও রাখা হচ্ছে না।\nআগারগাঁও এলাকায় কর্তব্যরত ট্রাফিক সদস্য কামরুজ্জামান বলেন, লোকজন বাসে ওঠার জন্য মোড়ে এসে দাঁড়ায়। বলে বলে মোড় থেকে সরিয়ে দিতে হয়। কেউ হাত দেখালেই চালকেরা বাস থামিয়ে দেন।\nশৃঙ্খলা পক্ষ উদ্বোধনের দিন ঘোষণা দেওয়া হয়েছিল, গুলিস্তানের জিরো পয়েন্ট থেকে বিমানবন্দর পর্যন্ত আধুনিক করিডর চালু করা হবে। বলা হয়েছিল, এ পথে দূর–নিয়ন্ত্রিত ও স্বয়ংক্রিয় সংকেত বাতি কার্যকর করা হবে। গতকাল দেখা যায়, এই পথের কয়েকটি মোড়ে স্বয়ংক্রিয় সংকেত বাতি জ্বললেও দায়িত্বরত পুলিশ সদস্যরা হাতের ইশারাতেই যানবাহন চলাচল নিয়ন্ত্রণ করছেন।\nবিকেল চারটার দিকে কারওয়ান বাজার সার্ক ফোয়ারা মোড়ে দেখা যায়, পথচারীরা চলন্ত যানবাহনের সামনে দিয়ে হাত উঁচিয়ে রাস্তা পার হচ্ছেন। মোড়ের চারদিকেই ট্রাফিক পুলিশ সদস্য থাকলেও কেউ পথচারীদের বাধা দিচ্ছেন না। তবে মোটরসাইকেলের চালক ও আরোহী দুজনই হেলমেট ব্যবহারের নির্দেশনা অনেকটাই বাস্তবায়ন হয়েছে। এ বিষয়ে পুলিশ যথেষ্ট তৎপর।\nজানতে চাইলে ডিএমপির অতিরিক্ত কমিশনার (ট্রাফিক) মীর রেজাউল আলম প্রথম আলোকে বলেন, ‘রাজধানীর সড়কে শতভাগ শৃঙ্খলা ফিরেছে, এটি দাবি করব না। তবে আগের তুলনায় শৃঙ্খলা ফিরেছে। পুলিশের ধারাবাহিক কার্যক্রমের ফলে জনগণের মধ্যে সচেতনতাও বেড়েছে। এই নির্দেশনাগুলোর বাস্তবায়ন চলমান প্রক্রিয়া। নির্দেশনা বাস্তবায়নে সমন্বিতভাবে উদ্যোগ নিতে হবে।’\nমামলা ও জরিমানাট্রাফিক শৃঙ্খলা পক্ষের ১৬ দিনে (গত বুধবার পর্যন্ত) ট্রাফিক আইন অমান্যকারীদের বিরুদ্ধে ৯৫ হাজার ৮৩৫টি মামলা দিয়েছে পুলিশ। এ সময় জরিমানা আদায় করা হয়েছে ৪ কোটি ৯২ লাখ ৪২ হাজার ৭৫০ টাকা। সবচেয়ে বেশি ৪০ হাজার ৭৫৩টি মামলা হয়েছে মোটরসাইকেলচালকদের বিরুদ্ধে।\nমেয়াদ বাড়ল শৃঙ্খলা পক্ষের আগের ঘোষণা অনুযায়ী এবারের ট্রাফিক শৃঙ্খলা পক্ষ গতকাল বৃহস্পতিবার শেষ হওয়ার কথা। পুলিশ সেবা সপ্তাহের কারণে শৃঙ্খলা পক্ষের মেয়াদ আরও দুই দিন বাড়ানো হয়েছে। গত ২৭ জানুয়ারি শুরু হওয়া পুলিশ সেবা সপ্তাহ চলবে কাল ২ ফেব্রুয়ারি পর্যন্ত।\n"
  },
  {
    "headline": "\nএকুশের প্রথম\nসর্বাত্মক প্রতিবাদ\n",
    "topics": [
      "প্রচ্ছদ",
      "বাংলাদেশ"
    ],
    "content": "\nনানা ঘটনার ধারাবাহিকতা ও সমারোহে ১৯৫২ সালের ভাষা আন্দোলন হয়ে উঠেছিল অনন্য ইতিহাস। সেসবের কিছু উজ্জ্বল মুহূর্তের প্রথম কাহিনি নিয়ে এ আয়োজন।\nঅন্যতম রাষ্ট্রভাষা হিসেবে বাংলা ভাষার দাবিতে ১৯৪৮ সালের ১১ মার্চের সর্বাত্মক সাধারণ ধর্মঘট ছিল একটি মাইলফলক। পাকিস্তান রাষ্ট্র প্রতিষ্ঠার পর এটিই ছিল এ দেশের প্রথম সফল হরতাল। এ দিনটির কাছে আসতে হলে তার আগে ওই বছরের ২৬ ফেব্রুয়ারি ছাত্রসভার কথা বলতে হবে। উর্দুকে একমাত্র রাষ্ট্রভাষা করার সরকারি ভাষানীতির প্রতিবাদে দেশব্যাপী হরতাল, সভা ও মিছিলের মাধ্যমে প্রতিবাদ জানানোর সিদ্ধান্ত নেওয়া হয়। সাধারণ ছাত্রসভার সুপারিশ অনুযায়ী ২৮ ফেব্রুয়ারি তমদ্দুন মজলিস ও পূর্ব পাকিস্তান মুসলিম ছাত্রলীগের যৌথ বৈঠকে প্রতিবাদ দিবসের দিন ধার্য করা হয় ১১ মার্চ।\nআন্দোলন সফল করার জন্য আবদুল গনি রোডে, অর্থাৎ সেক্রেটারিয়েটের প্রথম গেটের সামনে অবস্থান নেন শামসুল হক, শেখ মুজিবুর রহমান, অলি আহাদ প্রমুখ ছাত্রনেতা। দ্বিতীয় গেটের সামনে অবরোধ কর্মসূচিতে অংশ নেন কাজী গোলাম মাহবুব, শওকত আলী প্রমুখ। পলাশী ও নীলক্ষেত ব্যারাক, রেলওয়ে ওয়ার্কশপ, রমনা পোস্ট অফিস এলাকায়ও অবরোধ কর্মসূচি পালিত হয়। এ আন্দোলন পরিচালনার দায়িত্বে আরও ছিলেন মোহাম্মদ তোয়াহা, তাজউদ্দীন আহমদ, ডা. করিম। মেডিকেল শিক্ষার্থীরাও আবদুল গনি রোড, পলাশী ও নীলক্ষেত ব্যারাকে সক্রিয় ছিলেন।\nপুলিশ নিরস্ত্র শিক্ষার্থীদের ওপর লাঠি চালায়। পুলিশি জুলুমের প্রতিবাদে বিশ্ববিদ্যালয় প্রাঙ্গণে বেলা আড়াইটার দিকে সংগ্রাম পরিষদের সদস্য নঈমুদ্দিন আহমদের সভাপতিত্বে ছাত্ররা প্রতিবাদসভা করে। সভা শেষে যে মিছিল বের হয়, তাতে পুলিশ বুটের লাথি চালায়, ব্যাটন ব্যবহার করে। সরকারি গুন্ডাবাহিনী কমিউনিস্ট পার্টির অফিস তছনছ করে দেয়। শেরেবাংলা এ কে ফজলুল হক এতে আহত হন। অনেক ছাত্র পুলিশি নির্যাতনের মুখে পড়ে।\nএরই ধারাবাহিকতায় ১৩ মার্চ ঢাকা শহরের শিক্ষায়তনে ধর্মঘট পালিত হয় ১৪ মার্চ সারা দেশে হরতাল পালিত হয়। ১৫ মার্চ সাধারণ ধর্মঘট পালনের সিদ্ধান্ত নেওয়া হয়।\nএরই ধারাবাহিকতায় মুখ্যমন্ত্রী খাজা নাজিমুদ্দিন ছাত্রদের সঙ্গে আপস–মীমাংসার প্রস্তাব দেন। সেই মীমাংসা সভায় সংগ্রাম পরিষদের পক্ষে চুক্তিতে স্বাক্ষর করেন কামরুদ্দীন আহমদ এবং সরকারপক্ষে মুখ্যমন্ত্রী নাজিমুদ্দিন।\nতবে এর আগে ১৯৪৭ সালের ৬ ডিসেম্বরেও ঢাকা বিশ্ববিদ্যালয়ের বেলতলায় ছাত্রসভা শেষে ছাত্র শিক্ষক ও বুদ্ধিজীবীরা একটি বিক্ষোভ মিছিল বের করেছিলেন। এটি ঢাকার বিভিন্ন রাজপথ প্রদক্ষিণ করে। পাকিস্তান সরকারের বাংলা ভাষাবিরোধী সিদ্ধান্তের বিরুদ্ধে এটি ছিল প্রথম স্বতঃস্ফূর্ত মিছিল।\nতথ্যসূত্র: ভাষা আন্দোলন: ইতিহাস ও তাৎপর্য, আবদুল মতিন ও আহমদ রফিক\n"
  },
  {
    "headline": "\nবই আলোচনা\nসাগুফতা শারমীনের উত্তর-দক্ষিণা\n",
    "topics": [
      "প্রচ্ছদ",
      "অন্য আলো",
      "বইপত্র"
    ],
    "content": "\n‘স্বপন যদি মধুর এমন হোক সে মিছে কল্পনা’। একটি স্পেকুলেটিভ জনরার রূপকথাভিত্তিক ছোটগল্পের বই পড়তে পড়তে এই কলিতে ডুবে ছিলাম কদিন। ফ্যান্টাসি নভেল ক্রনিকলস অব নার্নিয়ার লেখক সি এস লুইস বলেছিলেন, ‘একদিন আপনারা আবারও রূপকথা পড়তে শুরু করার মতো যথেষ্ট পরিণত হবেন।’ পরিণত হয়েছি কি না জানি না, তবে বেশ বুঁদ হয়ে পড়ছিলাম সাগুফতা শারমীন তানিয়ার পুনরুজ্জীবিত রূপকথা উত্তর-দক্ষিণায়—‘রানির মহলে শত শত দীপ জ্বলিত, ধুপ জ্বলিত, মণিমাণিক্যখচিত ভান্ডে গোছা গোছা পদ্মফুল শোভিত হইত। এই পদ্মফুল সংগৃহীত হইত মহলের তিন দিকের পদ্মদিঘী হইতে। রানি এই ফুল ভালোবাসিতেন, রানি নিজেই ছিলেন পদ্মগন্ধা।’আমরা যারা ছেলেবেলায় দক্ষিণারঞ্জনের পাঠক, তাদের কাছে এই আবহের মাধুর্য অন্য রকম। খুব মুন্সিয়ানার সঙ্গে রূপকথার স্বাপ্নিক ভাষা ব্যবহার করেছেন সাগুফতা। শিশু ভোলানোর কৌশলে সত্য ঘটনার প্রয়োজন যত না, তার চেয়ে বেশি জরুরি কল্পনার উপস্থাপন, মিথ্যাকে সত্যের রূপে উপস্থাপনা। কাজটি সাগুফতা করেছেন সার্থকভাবে এবং ভুলিয়েছেন আমার মতো এক প্রাপ্তবয়স্ককেও।রূপকথার সমাজতাত্ত্বিক বিশ্লেষণের ধারাবাহিকতা নিয়ে লিখেছেন ম্যারিনা ওয়ার্নার (২০১৪)। পশ্চিমা দেশে, বিশেষ করে নারীবাদীরা রূপকথার নারী চরিত্রগুলোর নিবিড় আর্থসামাজিক ব্যাখ্যা করেছেন দীর্ঘদিন আগেই। তৈরি হয়েছে ‘সিনডারেলা সিনড্রোম’–এর মতো সমাজবৈজ্ঞানিক পদ। বিশেষত দ্বিতীয় প্রবাহের ফেমিনিস্টরা মূলত নারীর ভূমিকাভিত্তিক পরিচয় গঠনের সূত্র খুঁজতেই রূপকথার অতল শিকড় সন্ধান করেছেন, রূপকথাকে পুনর্নির্মাণ (রিকনস্ট্রাকশন), বিনির্মাণ (ডিকনস্ট্রাকশন), পুনর্ব্যাখ্যা (রিইন্টারপ্রিটেশন) করেছেন। কেউ কেউ আবার পুনঃসৃষ্টি বা রিক্রিয়েশনও করেছেন। সাগুফতার এই বই সেই ধারাবাহিকতারই কাজ।উত্তর–দক্ষিণা বইয়ের প্রায় প্রতিটি মূল গল্পেই আছে বঞ্চিত নারীর হতাশা, ব্যথা ও অবদমনের কাহিনি। কিন্তু পুনর্নির্মাণের কারিগরিতে রূপকথার নারীদের বিজয়ের আয়োজনও করেছেন তিনি সুকৌশলে। মূক রানি হঠাৎ মুখরা হয়ে উঠলে রাজার প্রতিক্রিয়ার কথা সাগুফতা লেখেন এভাবে, ‘প্রাণ ভরিয়া যে মুখের সলজ্জ সুষমা দেখিতেন, আধ–প্রতিধ্বনি শুনিতেন, সেই মুখের বিদ্যাগর্ভে সুললিত বাণী শুনিয়া তাঁহার (প্রেমিকের) আপন বিদ্যার গড়িমায় ঠেস লাগিতেছে...।’ রূপকথার ছলে সাগুফতা তুলে এনেছেন পুরুষের অহং। তিনি এনেছেন নারীর প্রান্তিকতাও, ‘...আমিও সেইরূপ সর্বক্ষণ তর্ক করিতাম। নিদ্রাউলি আসিতে আমার পিতা হাঁপ ছাড়িয়া বাঁচিয়াছিলেন, স্ত্রীলোকের মুখে স্মৃতিশাস্ত্র লইয়া তর্ক কে সহ্য করে! আপন পিতা কন্যাকে অনন্ত নিদ্রার গর্ভে সঁপিয়া দিলেন, এই শোকের উচ্ছাস দমাইয়া রাখিতে আমি নিদ্রা যাই। জাগিয়া উঠিলে আমার তর্ক করিবার বাক জাগিবে, বুদ্ধি জাগিবে, তুল্যমূল্য বুঝিয়া নিবার মন জাগিবে। প্রকাশ্য সভায় আপন পাণ্ডিত্য দেখাইবার রোখ চাপিবে। তাহাই কি তুমি চাও?’ সাগুফতা চমক তৈরি করেছেন, যখন রূপকথার আবহের ভেতর খুব কৌশলে গ্রথিত করে দিয়েছেন একবারেই হাল আমলের কোনো অনুষঙ্গ। যেমন রানির সাজঘরে হঠাৎ দেখা যায় ‘ডিলাক্স’ সিঁদুরের কৌটা কিংবা সেই প্রাচীন রাজ্যের ঢোলবাদ্যের ভেতর হাজির হন কুমার শানু। যথার্থই রূপকথার পুনরুজ্জীবন।\nএই বই রূপকথার আদলে নারী অভিজ্ঞতারই বয়ান হলেও আমাদের মনে রাখা দরকার যে নানা ঐতিহাসিক বিবর্তনে পৃথিবীর ও বাংলাদেশের নারীর জীবনাভিজ্ঞতা এবং সেই সঙ্গে নারীবাদের ধারাও পথ চলেছে একাধিক স্তরে। সেদিক থেকে বইটিতে নারীবাদের কিংবা নারীর অভিজ্ঞতার জায়গাটি রয়ে গেছে কিছুটা এক ধারার বয়ানে। যেখানে নারীর অবদমন আর পুরুষের অধিপতি মানসিকতাই মুখ্য। উত্তর–দক্ষিণায় লেখক অবশ্য ভাষা আর আবহের চমৎকার এক কৌশল খুঁজে নিয়েছেন, যেখানে আজকের বৈশ্বিক প্রেক্ষাপটে এ দেশের নারীদের আরও জটিল বহুস্তরী অভিজ্ঞতা ধরার সুযোগ ছিল, যার পুরোটা ব্যবহৃত হয়নি বলে মনে হয়েছে।\nসেই অপূর্ণতা অবশ্য ভুলিয়ে দেয় সাগুফতার ভাষা আর আবহ নির্মাণের দক্ষতা। পাঠককে স্মৃতির ঘোরে ফেলে দেয় এই ভাষা, নিয়ে যায় বর্ণাঢ্য শৈশবে। তাই তো এই বই পড়তে পড়তে আমার মনে হয়েছে, ‘জাগিয়ো না, আমায় জাগিয়ো না...।’ এই উত্তরকালে এক নব, তদুপরি নারী দক্ষিণারঞ্জনের দেখা পাইয়া যারপরনাই পুলকিত হইয়াছি। অভিনন্দন সাগুফতা শারমীনকে।\nউত্তর–দক্ষিণা: পুনরুজ্জীবিত রূপকথা\nসাগুফতা শারমীন তানিয়া\nপ্রচ্ছদ: মাসুক হেলাল\nপ্রকাশক: প্রথমা প্রকাশন, ঢাকা\n১১২ পৃষ্ঠা; দাম: ২০০ টাকা।\n"
  },
  {
    "headline": "\nবইমেলা দেশে দেশে\n",
    "topics": [
      "প্রচ্ছদ",
      "অন্য আলো",
      "বইপত্র"
    ],
    "content": "\n‘ই-বুকের যুগে ছাপানো বইই আমার ভালো লাগে। কারণ, আমার কাছে বই হচ্ছে হাত দিয়ে ছোঁয়ার, গন্ধ শুঁকে নেওয়ার এবং দেখার জিনিস।’ ২০১৮ সালের হংকং বইমেলায় আগত এক তরুণী বিবিসিকে বলছিলেন। বই ঘিরে ঠিক এমনই শিহরণ কাজ করে সারা পৃথিবীতে বই-অনুরাগীদের মধ্যে। বিশেষভাবে আয়োজিত কোনো বইমেলার জন্য সারা বছরই তাই থাকে অন্য রকম উত্তেজনাময় অপেক্ষা। বইমেলার এই মাসে বিশ্বের বড় বড় বইমেলা সম্পর্কে জানাতে আমাদের এই নিয়মিত আয়োজন। আজ থাকছে কায়রো ও ফ্রাঙ্কফুর্ট বইমেলা সম্পর্কে।\nকায়েরো বইমেলা\nবাংলাদেশে আজ যখন অমর একুশে গ্রন্থমেলা-২০১৯-এর দরজা খুলছে, ঠিক সে সময়েই আরব বিশ্বের বৃহত্তম ও প্রাচীনতম বইমেলাটি চলছে মিসরের কায়রোতে। ২৩ জানুয়ারি শুরু হয়ে তা চলবে ৫ ফেব্রুয়ারি অব্দি।\nকায়রো আন্তর্জাতিক বইমেলা। হাজার মিনারের শহর, উচ্চশিক্ষার অন্যতম প্রাচীন পীঠস্থান কায়রো নগরী প্রতিষ্ঠার এক সহস্রতম বছরকে স্মরণীয় করে রাখতে ১৯৬৯ সালে মেলাটির শুরু। এবার এর সুবর্ণজয়ন্তীতে পুরোনো আয়োজনস্থল নাসর সিটি থেকে সরিয়ে নতুন কায়রোর প্রান্তে তাগামোয়া এল খামিসে নিয়ে আসা হয়েছে। মিসর দাবি করে থাকে, সাধারণের জন্য উন্মুক্ত এটিই পৃথিবীর প্রথম কোনো বইমেলা। এশিয়ার ১৬টি, আফ্রিকা মহাদেশের ১০টি, ইউরোপ থেকে ৭টি ও আমেরিকা মহাদেশ থেকে ৩টি দেশসহ মোট ৩৫টি দেশের অংশগ্রহণে জমে উঠেছে ঐতিহ্যবাহী এ আয়োজন। প্রায় ২০ লাখ মানুষ প্রতিবছর এতে যোগ দেয়।\nঢাকার নীলক্ষেতের মতোই একসময় কায়রোর মেলাটির অবিচ্ছেদ্য অংশ ছিল সুর আল-আজবেকায়া। এখানে পুরোনো বা সেকেন্ড হ্যান্ড বইয়ের বড় এক বাজার। অতি পুরোনো কোনো দুষ্প্রাপ্য কিংবা চড়া দামের বইগুলোর জন্য আজবেকায়াতে মেলার দর্শনার্থীরা একবারের জন্য হলেও ঢুঁ মারতে পারতেন। এমনকি অন্য দেশের পাঠকও কোনো একটি বিশেষ বইয়ের সন্ধানে আজবেকায়ায় ছুটে এসেছেন। মার্ক্সের ক্যাপিটাল-এর দুষ্প্রাপ্য মূল সংস্করণ থেকে চীনের মাও জেদং, ইংরেজ অরওয়েল, রাশিয়ান শেখভ কিংবা ইসলামে পণ্ডিত আল কুরতুবিদের বই—সব দিগন্তকে নিয়ে আজবেকায়া কায়রোর এই মেলাকে দিয়েছিল আন্তর্জাতিকতার আবেশ। কিন্তু পরিবর্তিত ভেন্যু থেকে দেড় শ বছরের পুরোনো আজবেকায়া অনেকটা দূরে।\nএবার আজবেকায়ার বইবিক্রেতাদের কাউকে কাউকে আমন্ত্রণ জানালেও তাঁরা তা প্রত্যাখ্যান করেছেন। মেলার বই সাজানোর কঠিন দুরস্ত, এলোমেলো ঢাঁই করার বদলে নানান নিয়মকানুন তাঁদের ভালো লাগেনি। এমনকি পাল্টা একটা মেলার আয়োজনও তাঁরা করে ফেলেছেন!\n২০০০ সালের পর থেকে কায়রোর এ মেলা নানান অস্থিরতার শিকার হয়। ফরাসি লেখক মিলান কুন্ডেরা, লেবাননের হানান আল শেইখসহ বেশ কয়েকজন বিদেশি সাহিত্যিকের বই মেলায় প্রদর্শন করতে নিষেধাজ্ঞা আরোপিত হয়। সরকারবিরোধী, ধর্মীয়, সামাজিক, রাজনৈতিক বিতর্কে নানা তকমায় এগুলো বাদ পড়ে।\nফ্রাঙ্কফুর্ট বইমেলা\nকায়রোর চেয়েও অনেক পুরোনো ফ্রাঙ্কফুর্টার বুকামেসা বা জার্মানির ফ্রাঙ্কফুর্ট বইমেলা। আমপাঠকের মেলার চেয়েও এ হলো অনেক বেশি প্রকাশক আর ব্যবসায়ীদের মোকাম।\nমধ্য-অক্টোবরের পাঁচ দিনব্যাপী এ মেলার শেষ দুই দিন সাধারণের প্রবেশের জন্য উন্মুক্ত। প্রায় চার মিলিয়ন বর্গফুটের আবদ্ধ জায়গায় আয়োজন। প্রথম তিন দিন প্রকাশক, সম্পাদক, প্রকাশনা সংস্থা, লাইব্রেরিয়ান, লেখক, লাইসেন্সবিষয়ক লোকেদের জন্য।\nপাঁচ শ বছরেরও আগে, ১৪৫৪ সালে গুটেনবার্গের মুদ্রণযন্ত্র আবিষ্কার ও এর ব্যাপক প্রসারের আগ পর্যন্ত স্থানীয় বই ব্যবসায়ীরা মূলত এখানে পাণ্ডুলিপি কেনাবেচা করতেন।\n১৯৭৬ সাল থেকে প্রতিবার একটি দেশকে এই মেলাতে সম্মানিত অতিথির মর্যাদা দেওয়া হয়। গত বছর জর্জিয়া সম্মানিত হয়েছিল। এ বছর হতে যাচ্ছে প্রবাদপ্রতিম নাট্যকার হেনরিক ইবসেনের দেশ নরওয়ে, প্রতিপাদ্য ‘যে স্বপ্ন আমরা বহন করি’। নির্বাচিত দেশটির জন্য বিশেষ কিছু সাহিত্য অনুষ্ঠানের আয়োজন থাকে, যেমন—বিশেষ প্রদর্শনী হল, দেশটির সাহিত্যকর্ম থেকে পাঠ, নাটক, পাঠকদের আলোচনা, ওই দেশটির শিল্পকর্ম প্রদর্শনী, টেলিভিশন ও রেডিও অনুষ্ঠান ইত্যাদি। এশিয়ার জাপান, চীন, কোরিয়া ও ভারত আগে এই মর্যাদা পেয়েছে।\nএ ছাড়া ১৯৫০ সাল থেকে ২৫ হাজার ইউরো অর্থমূল্যের একটি শান্তি পুরস্কার এতে ঘোষিত হয়। ২০১৭ সালে কানাডীয় সাহিত্যিক মার্গারেট অ্যাটউড তাঁর সাহিত্যকর্মে ‘মানবতা, ন্যায়বিচার ও সহিষ্ণুতা’র বৈশিষ্ট্যের জন্য এ পুরস্কারে ভূষিত হন।\nএকই সঙ্গে সবচেয়ে অদ্ভুত শিরোনামের বইকেও পুরস্কৃত করা হয়। এ বছর প্রথম একটি জার্মান ভাষার বই পুরস্কারটি বাগিয়েছে, যার নাম দ্য জয় অব ওয়াটার বয়লিং।\n \nসূত্র: ইজিপ্ট টুডে, রয়টার্স, দ্য গার্ডিয়ান, বিবিসি নিউজ\n"
  },
  {
    "headline": "\nবাংলাদেশ পিস অবজারভেটরি\nরাজনৈতিক সহিংসতাই বেশি\n",
    "topics": [
      "প্রচ্ছদ",
      "বাংলাদেশ",
      "রাজনীতি"
    ],
    "content": "\n\n* বিপিওর ‘শান্তি পরিস্থিতি ২০১৮’ শীর্ষক প্রকাশনা* সহিংস ঘটনার সঙ্গে রাজনৈতিক দল জড়িয়ে পড়ছে* রাজনৈতিক দলের ভূমিকা পুনর্মূল্যায়ন করার সময় এসেছে\n\nসহিংস যেকোনো ঘটনার সঙ্গে রাজনৈতিক দল ও দলের কর্মীরা জড়িয়ে পড়ছে। গত বছর দেশে ১ হাজার ৯০৫টি রাজনৈতিক সহিংস ও অহিংস ঘটনা ঘটেছিল। অধিকাংশ ঘটনায় সঙ্গে রাজনৈতিক দলগুলো সরাসরি জড়িত ছিল। গবেষকেরা বলছেন, সমাজে শান্তি ও স্থিতিশীলতা বজায় রাখতে হলে রাজনৈতিক দলের ভূমিকা পুনর্মূল্যায়ন করার সময় এসেছে। রাজনীতি চর্চার সর্বস্তরে গণতন্ত্র ও অহিংস আচরণকে ভিত্তি বলে মেনে নিতে হবে।\nবাংলাদেশ পিস অবজারভেটরির (বিপিও) ‘শান্তি পরিস্থিতি ২০১৮’ শীর্ষক প্রকাশনায় এই কথা বলা হয়েছে। গবেষকেরা বলছেন, সরকার সময়মতো পদক্ষেপ নেওয়ায় দেশে সন্ত্রাসবাদের রাশ টেনে ধরা সম্ভব হয়েছে। বৈশ্বিক সন্ত্রাসবাদ সূচকে বাংলাদেশের অবস্থান তাই প্রতিবেশী দেশগুলোর চেয়ে ভালো। তবে শান্তি প্রতিষ্ঠার জন্য আরও কিছু করা দরকার। বৈশ্বিক শান্তি সূচকে বাংলাদেশের অবস্থান গত দুই বছরের তুলনায় খারাপ হয়েছে।\nজাতিসংঘ উন্নয়ন কর্মসূচির (ইউএনডিপি) সহায়তায় ঢাকা বিশ্ববিদ্যালয়ের সেন্টার ফর জেনোসাইড স্টাডিজ ‘পার্টনারশিপস ফর আ টলারেন্ট অ্যান্ড ইনক্লুসিভ বাংলাদেশ’ নামের একটি প্রকল্প বাস্তবায়ন করছে। সেই প্রকল্পের একটি অংশ বিপিও। উন্মুক্ত উপাত্তের মাধ্যমে শান্তি ও সহিষ্ণুতা সম্পর্কে ধারণা পেতে কাজ করছে বিপিও। ১৯টি জাতীয় ও আঞ্চলিক দৈনিক সংবাদপত্র থেকে নেওয়া তথ্য এই প্রকাশনায় ব্যবহার করা হয়েছে। স্টপ ভায়োলেন্স কোয়ালিশন, বাংলাদেশ পুলিশ, ন্যাশনাল ডিফেন্স কলেজ, অ্যাকশনএইড, দ্য সোসাইটি ফর এনভায়রনমেন্ট অ্যান্ড হিউম্যান ডেভেলপমেন্ট এবং জাতীয় ইংরেজি দৈনিক দ্য ডেইলি স্টার বিপিওর সঙ্গে যুক্ত আছে। প্রকাশনাটি সম্পাদনা করেছেন সেন্টার ফর জেনোসাইড স্টাডিজের প্রতিষ্ঠানা অধ্যাপক ইমতিয়াজ আহমেদ।\nপ্রকাশনায় দেশের নারীর প্রতি সহিংসতা, রাজনৈতিক সহিংসতা, সন্ত্রাসবাদ, সংখ্যালঘুদের ওপর সহিংসতার ওপর বেশি জোর দেওয়া হয়েছে। প্রকাশনার সম্পাদক পরিষদের সদস্য ও ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক দেলওয়ার হোসেন প্রথম আলোকে বলেন, ‘শান্তি সকলের কাম্য। শান্তি প্রতিষ্ঠার জন্য সন্ত্রাস দমন বা সহিংসতা কমানোই একমাত্র পন্থা নয়। মানুষকে সহিষ্ণু হতে হবে, রাষ্ট্রকে আইনের শাসন প্রতিষ্ঠা করতে হবে।’\nস্বরাষ্ট্রমন্ত্রী আসাদুজ্জামান খান এ নিয়ে প্রথম আলোকে বলেন, ‘সন্ত্রাসবাদ কমলেও সহিংসতা না কমার বড় কারণ হচ্ছে সামাজিক অবক্ষয় ও অসচেতনতা। আর এই অবস্থা পরিবর্তনে শুধু সরকারকে ভূমিকা রাখলে চলবে না, সামাজিক নেতাদেরও এগিয়ে আসতে হবে। মাদক সমস্যা বা বাল্যবিবাহ সমস্যা আমাদের একার পক্ষে দূর করা সম্ভব নয়। তেমনি অপরাধ করাও আমরা একা বন্ধ করতে পারব না। এ ছাড়া পারিবারিকভাবেও সচেতনতা বাড়াতে হবে, আমাদেরকে সহায়তা করার জন্য প্রস্তুত থাকতে হবে।’\nরাজনৈতিক সহিংসতা: ২০১৮ সালে দেশে ১ হাজার ৯৩টি রাজনৈতিক সহিংস ঘটনা ঘটে। এতে ১৭৫ জনের মৃত্যু হয়, আহত হয় ৬ হাজার ৫৯৪ জন। এসব ঘটনায় ৮৯২ জন গ্রেপ্তার হয়। এই সময় ৮১২ অহিংস রাজনৈতিক ঘটনায় ৬ হাজার ২০ জনকে গ্রেপ্তার করা হয়েছিল।\nরাজনৈতিক দলের সম্পৃক্ততা খুঁজতে গিয়ে দেখা গেছে, আওয়ামী লীগের সঙ্গে বিএনপির সংঘর্ষ হয়েছে ১৪৮টি, আওয়ামী লীগের সঙ্গে অন্য দলের সংঘর্ষ ১৮টি, বিএনপির সঙ্গে অন্য দলের সংঘর্ষ ৩১টি। গত বছর রাজনৈতিক ঘটনা (সহিংস ও অহিংস) সবচেয়ে বেশি ঘটেছিল চট্টগ্রাম। মোট ২৪৬টি ঘটনা ওই বিভাগে ঘটে। ঢাকায় ঘটেছিল ২২০টি ঘটনা।\nএসব ঘটনার পেছনের কারণ বা চালিকাশক্তি চিহ্নিত করার চেষ্টা করেছেন গবেষকেরা। তাঁরা দেখেছেন, ২৪.৮ শতাংশ ঘটনা ছিল নির্বাচনকেন্দ্রিক। ১৪.২ শতাংশ ঘটনার পেছনে আছে বিভিন্ন রাজনৈতিক দলের মধ্যকার উত্তেজনা। এবং ১৪ শতাংশের কারণ দলগুলোর অভ্যন্তরীণ দ্বন্দ্ব। এ ছাড়া রাজনৈতিক অন্যান্য বিষয়ের কারণে ১২ শতাংশ ঘটনা ঘটেছিল।\nএকাদশ সংসদ নির্বাচনের ৫০২টি সহিংস ও ১১৭টি অহিংস ঘটনার তথ্য প্রকাশনায় আছে। এতে সম্পদ লুটতরাজ ও ধ্বংসের ১৩৭টি ঘটনার তথ্য আছে। এসব ঘটনায় নিহত হয় ৪০ জন এবং আহত হয় ৩ হাজার ৪০১ জন।\nনিরাপত্তা বিশ্লেষক ড. এম সাখাওয়াত হোসেন বলেন, ‘মুখোমুখি অবস্থানে থাকা প্রধান রাজনৈতিক দলগুলোর আচরণও সাধারণ মানুষকে আতঙ্কে রেখেছে। দেশে নির্বাচন বা সংঘাতপূর্ণ পরিস্থিতি বিরাজমান না হলেও মানুষের মনে শান্তি নেই। আমিও গবেষকদের সঙ্গে একমত যে রাজনৈতিক সংস্কৃতিতে পরিবর্তন আনা দরকার। রাজনীতিকদের আরও সহনশীল ও পরমতসহিষ্ণু হওয়া উচিত।’\nসহিংস চরমপন্থা: গত বছর চরমপন্থার ৬৫ শতাংশ ঘটনার সঙ্গে জামাআতুল মুজাহিদীন বাংলাদেশের (জেএমবি) সম্পর্ক ছিল বলে বিপিওর বিশ্লেষণে বেরিয়ে এসেছে। এই সময়ে সারা দেশে ১৩৪টি ঘটনা ঘটে। সবচেয়ে বেশি ঘটনা ছিল ঢাকায়, মোট ৪৬টি। এরপর ছিল রাজশাহী ও রংপুর জেলায়। ওই দুই জেলায় যথাক্রমে ৩৭ ও ৩০টি ঘটনার তথ্য বিপিও পেয়েছে।\nএই সময় ১২০টি ঘটনায় মোট ৩২২ জনকে গ্রেপ্তার করা হয়। এর মধ্যে র‍্যাব গ্রেপ্তার করেছিল ১৪৬ জনকে।\nমোট ঘটনার ৮০টির সঙ্গে জেএমবি বা নব্য জেএমবির সম্পর্ক ছিল। এসব ঘটনার মধ্যে ছিল ৪টি বন্দুকযুদ্ধ, ২টি আত্মহত্যা ও ৭৪টি গ্রেপ্তারের ঘটনা। এসব ঘটনায় ৯ জনের মৃত্যু হয়, আহত হয় ২ জন ও গ্রেপ্তার হয় ২৫০ জন।\nসংখ্যালঘুর নিরাপত্তা: গত বছর ধর্মীয় সংখ্যালঘুদের ওপর ৮০টি সহিংস ঘটনা ঘটেছে। সবচেয়ে বেশি (১৮টি) ঘটনা ঘটে রংপুর বিভাগে। এরপর রাজশাহী (১৭) ও ঢাকা (১৪) বিভাগে। এসব ঘটনায় ১৪ জনের মৃত্যু হয়, আহত হয় ৬২ জন। যৌন নির্যাতনের ৭টি ঘটনা ঘটে।\nএসব ঘটনার মধ্যে আছে ৩৫টি মন্দিরে আক্রমণ, ৫৫টি মূর্তি ভাঙচুর ও ২৩টি বাড়ি আক্রমণ।\n২০১১ সালের আদমশুমারির পরিসংখ্যান তুলে ধরে বলা হয়েছে, দেশের মোট জনসংখ্যার ৮.৫ শতাংশ হিন্দু। বৌদ্ধ, খ্রিষ্ট ও অন্যান্য ধর্মীয় সংখ্যালঘু যথাক্রমে ০.৬, ০.৩ ও ০.১ শতাংশ।\nপরিবারে নারী অনিরাপদ: নারীর প্রতি সহিংসতায় মৃত্যুর ঘটনা সবচেয়ে বেশি ঘটছে পরিবারে। পারিবারিক সহিংসতায় নারীর বেশি মৃত্যু হচ্ছে স্বামীর হাতে। প্রতিবেদনের এই অংশটুকুর লেখক ঢাকা বিশ্ববিদ্যালয়ের আন্তর্জাতিক সম্পর্ক বিভাগের অধ্যাপক আমেনা মোহসিন প্রথম আলোকে বলেন, ‘নারীর প্রতি সহিংসতার বর্তমান ধারা বা প্রবণতা অত্যন্ত উদ্বেগজনক। নিরাপদে থাকবে এই বিবেচনায় মেয়েকে বিয়ে দেওয়া হয়। আমাদের পরিসংখ্যান বলছে, স্বামীর ঘরেই নারী সবচেয়ে অনিরাপদ।’\nপারিবারিক নির্যাতন, যৌতুক সংশ্লিষ্ট নির্যাতন ও যৌন নির্যাতনের ঘটনার তথ্য বিশ্লেষণ করেছেন গবেষকেরা। পারিবারিক নির্যাতনের ২৯১টি ঘটনায় ২২৬ নারীর মৃত্যু হয় এবং আহত হয় ৫৩ জন। যৌতুক–সংশ্লিষ্ট ৯৭টি নির্যাতনের ঘটনায় ৬৩ জন নারীর মৃত্যু হয় ও আহত হয় ২৮ জন নারী। যৌন নির্যাতনের ৫১২টি ঘটনায় দেখা গেছে, নির্যাতনে ৪২ নারীর মৃত্যু হয়েছে। আর আহত হয়েছে ২৮৪ জন নারী।\nপরিসংখ্যান বিশ্লেষণ করে দেখা গেছে, মৃত্যুর ঘটনা বেশি ঘটছে পারিবারিক নির্যাতনে ও যৌতুকের কারণে। দুই ক্ষেত্রই স্বামী ও শ্বশুরবাড়ির মানুষের সংশ্লিষ্টতা আছে। ঘটনার শিকার প্রায় অর্ধেক নারী আহত হয় এবং উল্লেখযোগ্যসংখ্যক নারী যৌন নির্যাতনের পর মারা যায়। তবে সংখ্যার মাধ্যমে নির্যাতনের সম্পূর্ণ চিত্র ফুটিয়ে তোলা সম্ভব নয় বলে মন্তব্য করছেন আমিনা মোহসিন। তিনি বলেন, ‘এর মাধ্যমে শারীরিক নির্যাতনের কিছু তথ্য পাওয়া গেলেও নির্যাতিতদের মানসিক পরিস্থিতির কিছুই জানা সম্ভব হয় না। এবং নির্যাতনের মাধ্যমে যে আতঙ্ক ছড়ায়, সে সম্পর্কেও কোনো ধারণা পাওয়া যায় না।’\nশান্তি ও সন্ত্রাসে দেশের অবস্থান: অস্ট্রেলিয়ার সিডনিভিত্তিক বৈশ্বিক গবেষণা প্রতিষ্ঠান ইনস্টিটিউট ফর ইকোনমিকস অ্যান্ড পিসের (আইইপি) বৈশ্বিক শান্তি সূচক-২০১৮-এ বাংলাদেশের অবস্থান ছিল ৯৩তম। তবে ২০১৬ ও ২০১৭ সালে এই তালিকায় বাংলাদেশের অবস্থান ছিল যথাক্রমে ৮৩ ও ৮৪তম। আর গত ডিসেম্বরে আইইপি থেকে প্রকাশিত বৈশ্বিক সন্ত্রাসবাদ সূচক-২০১৮–এ ১৬৩টি দেশের মধ্যে বাংলাদেশের অবস্থান ছিল ২৫তম।\nনিরাপত্তা বিশ্লেষক ড. এম সাখাওয়াত হোসেন প্রথম আলোকে বলেন, সন্ত্রাসবাদ দমনে কঠিন অবস্থান নিয়ে সরকার গুরুত্বপূর্ণ কাজ করেছে। কিন্তু উগ্র সন্ত্রাসী কর্মকাণ্ড ছাড়াও মানুষের শান্তি বিঘ্নিত হতে পারে। যদি গুম হওয়ার ভয় থাকে, মানুষ যদি বিনা কারণে গ্রেপ্তার হয়, তাহলে শান্তি বিনষ্ট হয়। মাদকবিরোধী অভিযানে নিরপরাধ মানুষ মারা গেলে শান্তি নষ্ট হবে।\n"
  },
  {
    "headline": "\nখোশগল্প\nগুণী ব্যক্তি, সাফল্য আর শিক্ষকতা\n",
    "topics": [
      "প্রচ্ছদ",
      "অন্য আলো",
      "গল্প"
    ],
    "content": "\nগুণী মানুষেরই কদর করে মানুষ, এ রকম স্বতঃসিদ্ধ ভাবনার কোনো মূল্য নেই। আসলে মানুষ স্তব করে সফল মানুষের, গুণী মানুষের নয়। তবে সফল মানুষও গুণী মানুষ হতে পারে—এ কথা ভুলে যাচ্ছি না।কেন এই প্রসঙ্গটি এল, তা বলব একেবারে শেষে। তার আগে যাঁকে নিয়ে এই লেখা ফাঁদা, সেই শওকত ওসমানকে নিয়ে বিচ্ছিন্ন কিছু কথা বলে নিই।প্রচণ্ড প্রাণশক্তির পূর্ণ ব্যবহার করে বেঁচে ছিলেন তিনি। আয়ু পেয়েছিলেন দীর্ঘ (১৯১৭–১৯৯৮)। দারিদ্র্য, আঘাত ইত্যাদি তাঁকে খুব একটা কাবু করতে পারেনি। তাঁর জীবনের কোনো কোনো কাহিনি পড়ে বিস্মিত হই। শিল্পীর জীবন যে আটপৌরে জীবনের চেয়ে একেবারে অন্য কিছু, সে কথাই সত্য হয়ে ওঠে। সাধারণ বিচারে শিল্পীকে বিচার করা যায় না।শওকত ওসমানের পুত্রবিয়োগ হয়েছে। বিধ্বস্ত তিনি। মোমেনবাগের বাড়িটি তখনো পুরো তৈরি হয়নি। পাথরের মতো স্থির হয়ে সেই বাড়ির সবুজ মাঠে চেয়ারে বসে ছিলেন তিনি। তাঁর একটি হাত ধরে ছিলেন আবু জাফর শামসুদ্দীন। এ সময় সেখানে এলেন শামসুর রাহমান আর সৈয়দ শামসুল হক। লাশ দাফনের আগে মৌনতা। কিন্তু শওকত ওসমানের কোলে রাহমান ও হকের হাত পড়তেই ঝরঝর কান্না। সে কান্না সংক্রমিত হলো উপস্থিত মানুষের কণ্ঠে। শামসুর রাহমান আর সৈয়দ শামসুল হক বিদায় নেওয়ার জন্য প্রস্তুত হচ্ছিলেন। এ সময় শওকত ওসমান বলে উঠলেন, ‘শামসুর রাহমান দাঁড়াও, তুমি যে আদ্রে জিঁদের বইখানা চেয়েছিলে একদিন, এসেছ যখন নিয়ে যাও।’হতবাক হলে শামসুর রাহমান কথা বলতে পারতেন না, বিড়বিড় করতেন কেবল। তাঁর ‘থাক না, থাক’ বলাকে আমলেই নিলেন না শওকত ওসমান। বললেন, ‘জীবনে শোক–দুঃখ থাকবেই, আসবেই, তাই বলে আমাদের সব কি থেমে থাকবে?’\nফেরার পথে রায়সাহেব বাজার পর্যন্ত একসঙ্গে এসেছিলেন দুই কবি, কিন্তু কারও মুখে একটা কথাও ফোটেনি আর।\nএ রকম আরেকটি ঘটনা। সে–ও মৃত্যুবাড়ির। মারা গেছেন কবি সানাউল হক। জানাজায় যাওয়ার জন্য সবাই প্রস্তুত। শওকত ওসমান তখন জনকণ্ঠ পত্রিকায় ‘শেখের সম্বরা’ লেখেন। প্রতিদিন ভোরে পরিচিতজনদের ফোন করতেন, বলতেন, ‘সুপ্রভাত ভ্রাতঃ, প্রাতঃস্মরণীয় হও।’ পকেটে রাখতেন শেখের সম্বরার ফটোকপি। প্রীতিভাজনদের মধ্যে তিনি বিলিও করতেন ‘শেখের সম্বরা’।\nসানাউল হকের বাড়ি এসেছেন শওকত ওসমান। হঠাৎ করেই পকেট থেকে শেখের সম্বরার ফটোকপিগুলো বের করে পরিচিতজনদের মধ্যে বিলাতে শুরু করলেন। আনিসুজ্জামান তাঁর হাত ধরে বললেন, ‘শওকত ভাই, এখানে নয়।’\nশওকত ওসমান তাতে কিছু মনে করেননি। তিনি জানতেন, কাদের তিনি স্নেহ করেন এবং কারা তাঁকে শ্রদ্ধা করে। বয়সের কারণে কখনো কখনো স্থান–কাল–পরিবেশ বুঝে উঠতে সময় নিতেন।\nরবীন্দ্রসংগীত সম্মেলন হবে খুলনায়। সেখানে চলেছেন শওকত ওসমান। সঙ্গে আছেন কামরুল হাসান, সন্​জীদা খাতুন, শামসুর রাহমান, জিল্লুর রহমান সিদ্দিকী, ইফফাত আরা দেওয়ানসহ অনেকে। গোয়ালন্দ থেকে ছিল ট্রেন। সেই ট্রেনের কামরার একদিকে নাগরিক তাদের অচলায়ন নাটকের মহড়া করছিল, অন্যদিকে ওয়াহিদুল হক বসেছিলেন গানের মহড়ায়। আলী যাকেরকে ডেকে কামরুল হাসান বললেন, নূরলদীনের সারাজীবন নাটকে নূরলদীনের হাঁকটা হয়নি। ওটা হবে রায়বেঁশের ডাকের মতো।’\nসম্মেলনে শওকত ওসমান তাঁর লিখিত ভাষণ পড়তে পারলেন না। কারণ, জনপ্রিয় টেলিভিশনের অভিনয়শিল্পী এসেছেন। দর্শকেরা হামলে পড়েছে তাঁর দিকে। এমনকি মঞ্চে ওঠার আগে শওকত ওসমান, কামরুল হাসান যখন বসে ছিলেন চেয়ারে, তখন তাঁদের পা মাড়িয়ে অটোগ্রাফশিকারিরা চলে যাচ্ছিল অভিনয়শিল্পীর দিকে! তাই সভাপতির ভাষণ আর কে শোনে? শওকত ওসমান বোঝাতে চাইছিলেন এই কথা বলে, ‘আমি একজন শিক্ষক!’ কিন্তু কে শোনে কার কথা। দর্শকেরা তখন জনপ্রিয় নাট্যশিল্পীর নাটক দেখার অপেক্ষায়।\nশওকত ওসমান গুণী মানুষ ছিলেন, সন্দেহ নেই। সফলও তো ছিলেন সাহিত্যবিচারে! কিন্তু সাধারণ মানুষের কাছে সেই সাফল্য বা গুণ কোনো কাজে লাগেনি। টেলিভিশনশিল্পীই ছিলেন তাদের আরাধ্য।\nসূত্র: সৈয়দ শামসুল হকের হৃৎকলমের টানে, আনিসুজ্জামানের বিপুলা পৃথিবী, নওয়াজেশ আহমদের দুই মহীরুহের কথা ও কথাশিল্পী শওকত ওসমান জন্মশতবর্ষ স্মারকগ্রন্থ।\n"
  },
  {
    "headline": "\n‘বেস্ট অব নেশন-বাংলাদেশ’ জিতলেন পিনু রহমান\n",
    "topics": [
      "প্রচ্ছদ",
      "অন্য আলো"
    ],
    "content": "\nপ্রথমবারের মতো ‘বেস্ট অব নেশন-বাংলাদেশ’ অ্যাওয়ার্ড জিতে নিয়েছেন বাংলাদেশের আলোকচিত্রী পিনু রহমান। ফটোসাংবাদিকতা ক্যাটাগরিতে ‘লস্ট চাইল্ড হুড’ শিরোনামের আলোকচিত্রের জন্য এ পুরস্কার জিতেছেন তিনি।\nদ্য ফেডারেশন অব ইউরোপিয়ান ফটোগ্রাফারস এবং প্রফেশনাল ফটোগ্রাফারস অব আমেরিকা ২০১৩ সাল থেকে বিশ্বব্যাপী আলোকচিত্রশিল্পীদের জন্য ‘ওয়ার্ল্ড ফটোগ্রাফিক কাপ’ শিরোনামে আলোকচিত্রের এ বিশ্বকাপ প্রতিযোগিতার আয়োজন করে আসছে। আলোকচিত্রী মাহমুদ হাসান শুভর নেতৃত্বে প্রতিযোগিতার ষষ্ঠ এ আসরে এবারই প্রথম অংশ নেয় ১৮ সদস্যের বাংলাদেশ দল।\n৩২টি দেশের জাতীয় পর্যায়ে বাছাইকৃত ৬০০ জন আলোকচিত্রীর ৬টি ক্যাটাগরিতে জমা পড়া প্রায় ৬০০ ছবির মধ্য থেকে ‘বেস্ট অব নেশন অ্যাওয়ার্ড-বাংলাদেশে’র জন্য পিনু রহমানের নাম ঘোষণা করা হয়। গত ২১ জানুয়ারি জর্জিয়ার আটলান্টায় স্থানীয় সময় সন্ধ্যা ৭টায় এই পুরস্কার ঘোষণা করা হয়।\nআগামী ৮ এপ্রিল নরওয়ের ডারমেনে বিজয়ীর হাতে এ পুরস্কার তুলে দেওয়া হবে।\nঢাকা বিশ্ববিদ্যালয় থেকে উদ্ভিদবিজ্ঞানে স্নাতকোত্তর পিনু রহমান পেশায় ব্যাংকার। তবে দীর্ঘদিন ধরে ফ্রিল্যান্স ফটোসাংবাদিকতা করছেন। ফ্রিল্যান্সার হিসেবে ছবি প্রকাশিত হয়েছে ডেইলি স্টার, ইনডিপেনডেন্ট, ঢাকা ট্রিবিউনসহ গুরুত্বপূর্ণ জাতীয় দৈনিকে। দেশ ও বিদেশে বিভিন্ন প্রতিযোগিতায় অংশ নিয়ে ১০টিরও অধিক পুরস্কার জিতেছেন তিনি।\nএ বিষয়ে জানতে চাইলে পিনু রহমান প্রথম আলোকে বলেন, ‘এবারই প্রথম বাংলাদেশ সেখানে অংশগ্রহণ করেছে। আশা করছি, পরবর্তী সময়ে বিশ্বব্যাপী এই আয়োজনে বাংলাদেশের আলোকচিত্রীরা আরও ভালো করবেন এবং অচিরেই বাংলাদেশ আলোকচিত্রের এই বিশ্বকাপ জয় করে দেশের মাটিতে নিয়ে আসবে।’\n"
  },
  {
    "headline": "\nঅস্ট্রেলিয়ার ১৩৬ বছর আগের ‘ভূত’ তাড়ালেন বার্নস\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\n\nমানুকা ওভালে সিরিজের দ্বিতীয় ও শেষ টেস্টে সেঞ্চুরি করে অস্ট্রেলিয়ার দুশ্চিন্তার কাটালেন জো বার্নস। ট্রাভিস হেডও সেঞ্চুরি পেলেও তার আগেই তিন অঙ্কের দেখা পান বার্নস\nভারতের বিপক্ষে টেস্ট সিরিজ দিয়ে ঘরের মাঠে মৌসুম শুরু করেছে অস্ট্রেলিয়া। চার ম্যাচের সেই টেস্ট সিরিজে সেঞ্চুরি পাননি অস্ট্রেলিয়ার কোনো ব্যাটসম্যানই। এতেই বেজে উঠেছিল দুশ্চিন্তার ঘণ্টা। ১৩৬ বছর আগের সেই ‘ভূত’ এবার চেপে বসবে না তো!\nজো বার্নস তা হতে দেননি। ক্যানবেরার মানুকা ওভালে আজ সিরিজের দ্বিতীয় টেস্টে শ্রীলঙ্কার মুখোমুখি হয়েছে অস্ট্রেলিয়া। জোড়া সেঞ্চুরিতে প্রথম দিনটি বেশ ভালোই কাটিয়েছে টিম পেইনের দল। ৪ উইকেটে ৩৮৪ রানে দিন শেষ করেছে টিম পেইনের দল। সেঞ্চুরি তুলে নিয়েছেন জো বার্নস (১৭২*) ও ট্রাভিস হেড (১৬১)। চা-বিরতির তিন ওভার আগে সেঞ্চুরি তুলে নেন ওপেনার বার্নস। পরে হেডও সেঞ্চুরি পেলেও বার্নস আগে তিন অঙ্কের দেখা পেয়ে দুশ্চিন্তা কাটিয়েছেন অস্ট্রেলিয়ানদের। যাক, ঘরের মাঠে এই মৌসুমে কোনো অস্ট্রেলিয়ানের ব্যাট থেকে তাহলে সেঞ্চুরির দেখা মিলল!\nএর আগে প্রায় চার মাস সময় কেটে গেছে। খেলা হয়েছে পাঁচ-পাঁচটি টেস্ট। কিন্তু ঘরের মাঠে মৌসুম শুরুর পর অস্ট্রেলিয়ার কোনো ব্যাটসম্যান সেঞ্চুরি পাননি। ভারতের বিপক্ষে চার ম্যাচের টেস্ট সিরিজে তো এ নিয়ে হাহাকার উঠে গিয়েছিল। বার্নস সেঞ্চুরি খরা কাটিয়ে চিন্তামুক্ত করলেন অস্ট্রেলিয়ানদের। সর্বশেষ ১৮৮২-৮৩ মৌসুমে ঘরের মাঠে ন্যূনতম তিনটির বেশি টেস্ট খেললেও সেঞ্চুরি খরা গিয়েছে অস্ট্রেলিয়ার। সেই মৌসুমে নিজ আঙিনায় অস্ট্রেলিয়ার কেউ-ই সেঞ্চুরির মুখ দেখেনি। ১৩৬ বছর আগের সেই সেঞ্চুরি খরার ‘ভূত’ এবার চেপে বসলেও বার্নস সেঞ্চুরি করে তা তাড়ালেন। ঘরের মাঠে এই মৌসুমে এটাই শেষ টেস্ট অস্ট্রেলিয়ার।\n"
  },
  {
    "headline": "\nধর্ম\nনারীদের হজ প্রস্তুতি\n",
    "topics": [
      "প্রচ্ছদ",
      "মতামত",
      "ধর্ম"
    ],
    "content": "\nসাম্য, মৈত্রী ও মানবতার ধর্ম ইসলাম। প্রকৃতির ধর্ম ইসলাম। নারী-পুরুষ, শিশু–বালক, কিশোর–তরুণ, যুবা–প্রৌঢ় ও বৃদ্ধ সবার জন্য ইসলামের বিধান প্রযোজ্য। যার যার সামর্থ্য অনুযায়ী করণীয় নির্দিষ্ট রয়েছে। মানবজাতির প্রায় অর্ধেক অংশ নারী। ইসলামি বিধানে নারীদের ইবাদতের বিশেষ নির্দেশনা রয়েছে।আল্লাহ তাআলা বলেন, ‘নিশ্চয় আমি ব্যর্থ করি না কোনো আমলকারীর কর্ম, হোক সে পুরুষ বা নারী।’ (সুরা-৩ আলে ইমরান, আয়াত: ১৯৫)। পবিত্র কোরআনে আরও রয়েছে, ‘যে সৎকর্ম করবে সে পুরুষ বা নারী যদি সে বিশ্বাসী হয়, তবে আমি তাকে উত্তম জীবন দান করব।’ (সুরা-১৬ নাহল, আয়াত: ৯৭)। আল্লাহ তাআলা কোরআন কারিমে আরও বলেন, ‘আর যে সৎকর্ম করবে সে পুরুষ বা নারী যদি সে বিশ্বাসী হয়, তবে তারা জান্নাতে প্রবেশ করবে।’ (সুরা-৪০ মুমিন, আয়াত: ৪০)।নারী ও পুরুষ উভয়ে সৃষ্টিতে স্বতন্ত্র বৈশিষ্ট্যমণ্ডিত। তাদের আমল ও বিধানেও রয়েছে বিশেষ বৈশিষ্ট্য ও স্বাতন্ত্র্য। প্রতিটি কাজ সুনিপুণ ও সুচারুরূপে সম্পাদনের জন্য প্রয়োজন পূর্বপ্রস্তুতি। সামর্থ্যবান মুসলিমের জন্য হজ জীবনে একবার ফরজ। হজ শারীরিক, মানসিক ও আর্থিক ইবাদত। এর জন্য চাই যথাযথ পূর্ণ প্রস্তুতি।নারীরা হজের যাবতীয় কার্যাবলি পুরুষের মতো একইভাবে আদায় করবেন; কিন্তু বেশ কিছু ক্ষেত্রে এর ব্যতিক্রম রয়েছে। নারীরা ইহরাম অবস্থায় স্বাভাবিক কাপড়ই পরবেন। ইহরামের জন্য কোনো বিশেষ রং বা বিশেষ ধরনের কাপড় নির্ধারিত নেই। তবে চেহারাটা সরাসরি নেকাব দিয়ে ঢাকতে পারবেন না। প্রয়োজন মনে করলে এমনভাবে ঢাকার ব্যবস্থা করবেন, যাতে নিকাব মুখমণ্ডল স্পর্শ না করে। যেকোনো জুতা বা স্যান্ডেল পরতে পারবেন এবং মোজা ও গ্লাভস ব্যবহার করতে পারবেন। তালবিয়াহ (লাব্বাইক) ও কোনো দোয়া–কালাম উচ্চ আওয়াজে পড়বেন না। তাওয়াফের সময় রমল (দুই কাঁধ দুলিয়ে দ্রুত পায়ে চলা) করবেন না। সাঈর সময় দৌড়াবেন না। মাথার চুল মুণ্ডন করবেন না, চুলের আগার অংশ থেকে এক ইঞ্চি পরিমাণ কাটবেন। নারীদের চুল অন্য কোনো নারী বা তাঁর মাহরাম কাটতে পারবেন, যিনি ইহরামমুক্ত হয়েছেন।নারীদের হজের ব্যয় তিনি নিজে নির্বাহ করতে পারেন। বাবা, মা, স্বামী ও সন্তান বা অন্য কেউ ব্যয়ভার বহন করলেও তাঁর হজ আদায় হবে।মসজিদে নববিতে নারী–পুরুষ একত্রে থাকতে পারবেন না। নারীদের বসার, নামাজের ও ইবাদতের জন্য স্বতন্ত্র ব্যবস্থা আছে। মক্কা মুকাররমায় কাবা শরিফে নারী–পুরুষ একত্রে থাকতে বা একত্রে বসতে অসুবিধা নেই। কিন্তু নামাজের আগে নারীদের উঠিয়ে দিয়ে তাঁদের জন্য সংরক্ষিত স্থানে পাঠিয়ে দেওয়া হয়। ততক্ষণে নারীদের জন্য সংরক্ষিত স্থান পূর্ণ হয়ে যাওয়ায় তাঁদের নামাজে অংশগ্রহণ করতে বিশেষ অসুবিধা হয়ে থাকে। সে জন্য আগে থেকেই নারীরা তাঁদের নির্দিষ্ট স্থানে বসার চেষ্টা করবেন।নারীদের জামাতে নামাজনারীদের জন্য যদিও জুমার নামাজ জরুরি নয়, তবু চাইলে মক্কা শরিফে ও মদিনা শরিফে জুমায় শরিক হতে পারবেন। অনুরূপ নারীদের জামাতে নামাজও জরুরি নয়; কিন্তু চাইলে নারী হাজি সাহেবান ফরজ নামাজ জামাতে আদায় করতে পারবেন। সুন্নত নামাজ ও নফল নামাজ নিজে একাই পড়তে হবে। তাই প্রয়োজনীয় মাসআলা–মাসায়েল এবং একা নামাজ পড়ার নিয়ম ও জামাতে নামাজ পড়ার নিয়ম ভালোভাবে জেনে নিতে হবে।\nনারীদের জানাজা নামাজে অংশগ্রহণমক্কা শরিফে ও মদিনা শরিফে সাধারণত প্রায়ই ফরজ নামাজের পরে জানাজা নামাজ পড়া হয়ে থাকে। যদিও জানাজা নামাজে অংশগ্রহণ নারীদের জন্য জরুরি নয়; কিন্তু এ সময় এখান থেকে চলে যাওয়ারও কোনো সুযোগ নেই; তাই নারীরাও এতে জামাতের সঙ্গে অংশগ্রহণ করবেন।\nকাজা নামাজ আদায়হাজি সাহেবানরা তাঁদের জীবনের পূর্ববর্তী সময়ের কাজাকৃত নামাজ হারাম শরিফে আদায় করার চেষ্টা করবেন। এ সময় ফজর, জোহর, আসর, মাগরিব, এশা ও বিতরের নামাজ কাজার নিয়তে আদায় করা যেতে পারে। মুসাফির অথবা মুকিম যে অবস্থায় নামাজ কাজা হয়েছিল, তদনুযায়ী কাজা নামাজ আদায় করতে হবে। মক্কা শরিফ ও মদিনা শরিফে অবস্থানকালে বিগত দিনের কাজা নামাজ বেশি বেশি আদায় করতে সচেষ্ট থাকবেন।\nনফল ইবাদতনফল তাওয়াফ, ওমরাহ, সাঈ, কোরআন তিলাওয়াত, নফল নামাজ, দরুদ শরিফ পাঠ, অজিফা ইত্যাদিতে সময় কাটিয়ে দেবেন। প্রয়োজনে রাত জাগার জন্য দিনে ঘুমিয়ে নেবেন। সর্বদা নিঃশব্দে জিকির জারি রাখবেন। মনে রাখবেন, হজের সুযোগ জীবনে আর না–ও আসতে পারে।\nমুফতি মাওলানা শাঈখ মুহাম্মাদ উছমান গনী বাংলাদেশ জাতীয় ইমাম সমিতির যুগ্ম মহাসচিব ও আহ্ছানিয়া ইনস্টিটিউট অব সুফিজমের সহকারী অধ্যাপকsmusmangonee@gmail,com\n"
  },
  {
    "headline": "\nউ. কোরিয়া সব পারমাণবিক উপাদান ধ্বংস করবে\n",
    "topics": [
      "প্রচ্ছদ",
      "উত্তর আমেরিকা",
      "আমেরিকা"
    ],
    "content": "\nউত্তর কোরিয়াবিষয়ক মার্কিন বিশেষ দূত স্টিফেন বাইগান বলেছেন, নিজেদের পুরো পারমাণবিক উপাদান সমৃদ্ধকরণ কর্মসূচি ধ্বংস করার অঙ্গীকার করেছে উত্তর কোরিয়া। তিনি জানান, গত অক্টোবরে মার্কিন পররাষ্ট্রমন্ত্রী মাইক পম্পেও উত্তর কোরিয়া সফর করেন। ওই সময় উত্তর কোরিয়া এই অঙ্গীকার করে।\nগতকাল বৃহস্পতিবার ক্যালিফোর্নিয়ার স্ট্যানফোর্ড ইউনিভার্সিটিতে এক অনুষ্ঠানে এ কথা বলেন তিনি। বিবিসি অনলাইনের এক প্রতিবেদনে এ তথ্য জানানো হয়।\nতবে কোনো চুক্তিতে পৌঁছানোর আগে উত্তর কোরিয়াকে তার পারমাণবিক সম্পদের পুরো তালিকা সরবরাহ করতে হবে বলে জানান স্টিফেন বাইগান। এর আগে মার্কিন প্রেসিডেন্ট ডোনাল্ড ট্রাম্প জানান, এ বিষয়ে দুই দেশের মধ্যে আলোচনায় ‘অসাধারণ অগ্রগতি’ হয়েছে।\nগতকাল বৃহস্পতিবার যুক্তরাষ্ট্রের প্রেসিডেন্টের কার্যালয় ওভাল অফিসে এক বৈঠকে প্রেসিডেন্ট ডোনাল্ড ট্রাম্প বলেন, তিনি খুব শিগগির উত্তর কোরিয়ার নেতা কিম জং–উনের সঙ্গে দ্বিতীয় বৈঠকের সময় ও তারিখ ঘোষণা করবেন।\nগত বছরের জুনে সিঙ্গাপুরের সেন্তোসা দ্বীপের ক্যাপেলা হোটেলে ট্রাম্প ও কিমের মধ্যে প্রথম বৈঠক হয়। ওই বৈঠকে দুই নেতা একটি যৌথ চুক্তিপত্রে সই করেন। তবে এরপর পরমাণু নিষ্ক্রিয়করণের বিষয়ে খুব সামান্যই অগ্রগতি হয়।\nউত্তর কোরিয়া বরাবরই বলে আসছে যে, উত্তর কোরিয়ার টিকে থাকার জন্যই পারমাণবিক কর্মসূচি অপরিহার্য। যুক্তরাষ্ট্র থেকে পারমাণবিক হামলার মুখোমুখি হওয়া না পর্যন্ত এই কর্মসূচি পুরোপুরি ছাড়া সম্ভব নয়। বাইগান বলেন, প্রেসিডেন্ট এই যুদ্ধ শেষ করতে প্রস্তুত। তিনি বলেন, ‘আমরা উত্তর কোরিয়াকে আক্রমণ করতে যাচ্ছি না। আমরা কারও শাসন ধ্বংস করতে চাইছি না।’ পররাষ্ট্রমন্ত্রী পম্পেইয়ের সঙ্গে বৈঠকে কিম জং-উন তাঁর সব প্লুটোনিয়াম ও ইউরেনিয়াম সমৃদ্ধকরণ কর্মসূচি ‘নির্মূল’ করার জন্য প্রতিশ্রুতিবদ্ধ হয়েছিলেন বলে জানান বাইগান।\nউত্তর কোরিয়া বরাবরই তাঁর পুরো কর্মসূচির তালিকা প্রকাশে অস্বীকৃতি জানিয়ে আসছে।\n"
  },
  {
    "headline": "\nমেসিদের সঙ্গে খেলতে আসছেন ‘আগামীর দানি আলভেস’\n",
    "topics": [
      "প্রচ্ছদ",
      "খেলা",
      "ফুটবল"
    ],
    "content": "\n\nএ বছর শীতকালীন দলবদলের সময়সীমা শেষ হলো কাল রাতে। এই দলবদলে লিওনেল মেসির বার্সেলোনা নিজেদের বেশ শক্তিশালী করেছে। শেষ দিনে নেইমারের দেশ ব্রাজিল থেকে আরেক ডিফেন্ডারকে দলে টেনেছে ক্লাবটি\nমেসির সঙ্গে বার্সেলোনাতে খেলেছেন এমন ব্রাজিলিয়ান তারকার সংখ্যা কম নয়। রোনালদিনহো থেকে শুরু করে নেইমার, দানি আলভেস, ম্যাক্সওয়েল, আদ্রিয়ানো— সবাই বার্সায় খেলেছেন মেসির সঙ্গে। এখন যেমন খেলছেন ফিলিপ কুতিনহো, আর্থার মেলো, ম্যালকমের মতো প্রতিভারা। এদের পথ ধরেই বার্সায় এলেন আরেক ব্রাজিলিয়ান, অ্যাটলেটিকো মিনেইরো থেকে রাইটব্যাক এমারসন। ১৯ বছর বয়সী এই ডিফেন্ডারকে দলে টেনেছে বার্সা।\nরাইটব্যাক দানি আলভেসের সঙ্গে রাইট উইঙ্গার মেসির ‘টেলিপ্যাথিক’ বোঝাপড়ার কেচ্ছা এখনো বার্সা সমর্থকদের মুখে মুখে ফেরে। কিন্তু আলভেস বার্সা ছাড়ার পর থেকেই রাইটব্যাক সমস্যায় ভুগছে বার্সেলোনা। মূলত মিডফিল্ডার হলেও সার্জি রবার্তোকে রাইটব্যাক হিসেবে খেলাচ্ছেন কোচ আর্নেস্তো ভালভার্দে, রাইটব্যাক হিসেবে বেশ ভালো খেললেও আলভেসকে ছুঁতে রবার্তোকে খাটতে হবে আরও অনেক। বেনফিকা থেকে পর্তুগিজ রাইটব্যাক নেলসন সেমেদোকে আলভেসের উত্তরসূরি হিসেবে আনা হলেও কোচের পূর্ণ আস্থা পাননি তিনি। তাই এবার আলভেস-নেইমারদের দেশ ব্রাজিল থেকেই রাইটব্যাক আমদানি করল বার্সা।\nঅ্যাটলেটিকো মিনেইরোর তরুণ রাইটব্যাক এমারসনকে আনতে বার্সার খরচ হয়েছে প্রায় ১২ মিলিয়ন ইউরো। যদিও এই মৌসুমে বার্সার জার্সি গায়ে দেখা যাবে না এমারসনকে। স্প্যানিশ লিগের সঙ্গে মানিয়ে নেওয়ার জন্য সামনের ছয় মাস এমারসনকে আরেক স্প্যানিশ ক্লাব রিয়াল বেটিসে ধারে পাঠিয়েছে বার্সা।\nদক্ষিণ আমেরিকার অনূর্ধ্ব-২০ চ্যাম্পিয়নশিপে এখন ব্রাজিলের হয়ে প্রতিনিধিত্ব করছেন এমারসন। নিজেদের ওয়েবসাইটে এমারসনকে ‘আগামীর দানি আলভেস’ হিসেবে আখ্যা দিয়ে বার্সেলোনা বলেছে, আলভেসের মতো সমানতালে আক্রমণ ও রক্ষণ, দুটোই করতে পারেন এমারসন। এই দলবদলের বাজারে এমারসন ছাড়াও রক্ষণভাগের আরও দুই খেলোয়াড়কে দলে ভিড়িয়েছে বার্সা— কলম্বিয়ার সেন্টারব্যাক হেইসন মুরিয়ো ও ফরাসি সেন্টারব্যাক জ্যাঁ-ক্লাইর তোদিবো। ঘানার উইঙ্গার কেভিন-প্রিন্স বোয়াটেং ও ডাচ মিডফিল্ডার ফ্রেঙ্কি ডি ইয়ংকেও কিনেছে কাতালান ক্লাবটি।\n"
  },
  {
    "headline": "\nপড়তে পড়তে রক্ষা!\n",
    "topics": [
      "প্রচ্ছদ",
      "বিনোদন",
      "বলিউড"
    ],
    "content": "\nএকবার নয়, বেশ কয়েকবার পড়তে পড়তে বাঁচলেন বলিউড তারকা ইয়ামি গৌতম। ঘটনাটা ঘটেছে ল্যাকমে ফ্যাশন উইকের র‍্যাম্পে। গত বুধবার থেকে শুরু হয়েছে ‘ল্যাকমে ফ্যাশন সামার ২০১৯’। ডিজাইনার গৌরি-নয়নিকার নকশা করা পোশাক পরে শো স্টপার হয়ে র‍্যাম্পে হাঁটেন ইয়ামি। এই বলিউড সুন্দরী র‍্যাম্পে পা দেওয়ার পর থেকেই বিপত্তিতে পড়েন। একবার নয়, কয়েকবার তাঁর লম্বা গাউন পায়ে জড়িয়ে যায়। আর সামনের দিকে হোঁচট খেয়ে পড়তে গিয়ে ইয়ামি নিজেকে বাঁচিয়ে নেন। তবে তিনি তাঁর স্নিগ্ধ সৌন্দর্যে সবাইকে আবিষ্ট করেন। শোর পর ডিজাইনারের হাত ধরে তিনি মঞ্চে আসেন। দেখে মনে হচ্ছিল, তিনি আত্মবিশ্বাসের অভাব অনুভব করছেন। এ প্রসঙ্গে ইয়ামি সাংবাদিকদের বলেন, ‘মানুষমাত্রই ভুল হতে পারে। আর তা কাটিয়ে আগে এগিয়ে যেতে হবে।’সেদিন ইয়ামি পরেছিলেন হালকা বেগুনি রঙের গাউন। আর তার সঙ্গে মানানসই মেকআপে ইয়ামি হয়ে উঠেছিলেন প্রকৃত অপরূপা। র‍্যাম্পে আত্মবিশ্বাসী না হলেও, ‘উরি’ ছবির চূড়ান্ত সাফল্য ইয়ামিকে আরও আত্মবিশ্বাসী করে তুলেছে, তা বলার অপেক্ষা রাখে না।\n"
  },
  {
    "headline": "\nপ্রদর্শনী\nত্রয়ীর প্রাচ্যভাবনা\n",
    "topics": [
      "প্রচ্ছদ",
      "অন্য আলো",
      "শিল্পকলা"
    ],
    "content": "\nগুরু–শিষ্য পরম্পরাই হচ্ছে প্রাচ্য শিল্পের মূল চেতনা। প্রাচ্য শিল্প মানেই ঘরানাভিত্তিক শিল্পের বিস্তার। একটি রীতিকে প্রতিষ্ঠিত করা, একটি সাধনালব্ধ আঙ্গিককে প্রতিনিয়ত চর্চার মধ্যে গুরু এক নিজস্ব ভুবন তৈরি করে, অতঃপর শিষ্যদের মধ্যে সেটি ছড়িয়ে দেন। এভাবে তৈরি হয় পরম্পরা। সম্প্রতি ঢাকার আলিয়ঁস ফ্রঁসেসে ‘গুরু-শিষ্য: শিষ্য-গুরু’ এই এক শিরোনামে শুরু হয়েছে এক যৌথ চিত্র প্রদর্শনী ।\nপ্রাচ্যভাবনা ও প্রাচ্য আঙ্গিক প্রসূত এই প্রদর্শনীটি ইতিমধ্যে শিল্পামোদী কলারসিকদের ভেতরে বেশ সাড়া ফেলেছে। মলয় বালা, জাহাঙ্গীর আলম ও অমিত নন্দী। প্রাচ্য রীতির গুরু–শিষ্য পরম্পরার তিন শিল্পী। তিনজনেই পরস্পরের গুরু আবার শিষ্যও। তবে প্রদর্শনী থেকে বোঝার উপায় নেই কে শিষ্য, কে গুরু। তবে এই শিল্পীরা যে একটি প্রাচ্য বোধের চেতনা দ্বারা তাড়িত তা বলা যায়।\nপ্রাচ্য বোধ আসলে কী? যা আমাদের এই ভূখণ্ডের সংস্কৃতিকে প্রতিফলিত করে, যা আমাদের জল-মাটি থেকে উৎসারিত, যার শেকড় অনেক গভীরে প্রোথিত। অবনীন্দ্র, নন্দলাল, অমিতকুমাররা চেয়েছিলেন প্রাচ্য শিল্পের শেকড়ের অনুসন্ধান এই বাংলাতেই। সফলও হয়েছিলেন। তবে পাশ্চাত্যে বেনোজলে অনেকটাই যেন ভেসে গেল।\nমলয়, জাহাঙ্গীর ও অমিত—এই তিন শিল্পীর প্রতিনিয়ত চর্চার স্থল ‘দি ওরিয়েন্টাল পেইন্টিং স্টুডিও’। এই চিত্র-কর্মশালাতেই তাঁরা চর্চা করে আসছেন দীর্ঘদিন। প্রাচ্য রীতি অনুশীলনের পাশাপাশি প্রাচ্যবিষয়ক অধ্যয়ন, আলাপচারিতা ইত্যাদির মধ্য দিয়েও সমৃদ্ধ হয়েছেন তিন শিল্পী। বলার বিষয় হলো, তিনজন একই স্টুডিওর সদস্য হওয়া সত্ত্বেও প্রত্যেকের স্বকীয়তা এবং স্বাতন্ত্র্যতা চোখে পড়ার মতো। কেউ কাউকে অনুসরণ করেনি। হেঁটেছেন নিজস্ব পথে। যেমন, ধৌত পদ্ধতিতে প্রলেপের পর প্রলেপ এঁকে মলয় এক ঐন্দ্রজালিক সৌন্দর্য সৃষ্টি করেন। শিকড়–বাকড়ের আবহের মধ্যে ধোঁয়াশে মানব অবয়ব তৈরি করে প্রাচ্য শিল্পের এক রহস্যময় বিস্তার ঘটান।\nআবার বর্ণ নিয়ে বরাবরই এক ধরনের খেলায় মেতে ওঠেন জাহাঙ্গীর। প্রাচ্য শিল্পের প্রচলিত শৃঙ্খলা থেকে বেরিয়ে এসে নতুন আঙ্গিকে নির্মাণে সচেষ্ট তিনি। খেয়ালি বর্ণ বিস্তারের মধ্য দিয়ে যেন এক ধরনের শরীরী অবয়ব দৃশ্যমান হয়ে ওঠে।\nঅমিতের কাজের প্রধান বৈশিষ্ট্য হলো, প্রাচ্য ভাবাদর্শে কিছুটা আধুনিক আঙ্গিকে ভারতীয় মিথ-পুরাণের নানা কল্প-কাহিনিকে তুলে ধরা। দৃশ্যগতভাবে তা আমাদের সামনে আধুনিকভাবে উপস্থাপিত হলেও সেটি প্রাচ্য ভাবাদর্শে উজ্জীবিত। অমিতের ছবি ঐতিহ্য ও আধুনিকতার মেলবন্ধন ঘটিয়েছে।\n১৮ জানুয়ারি শুরু হওয়া প্রদর্শনীটি চলবে আজ ১ ফেব্রুয়ারি পর্যন্ত।\n"
  },
  {
    "headline": "\nগান পড়শীর, সুর হাবিবের\n",
    "topics": [
      "প্রচ্ছদ",
      "বিনোদন",
      "বাংলা গান"
    ],
    "content": "\nআজ নতুন একটি গান প্রকাশ পাচ্ছে সংগীতশিল্পী সাবরিনা পড়শীর। প্রায় নয় মাস বিরতির পর প্রকাশিত নতুন এই গান নিয়ে দারুণ উচ্ছ্বসিত পড়শী। তবে এবারের উচ্ছ্বাসটা অন্যবারের চেয়ে একটু বেশি। কারণ গানটির সুর ও সংগীত করেছেন জনপ্রিয় সংগীতশিল্পী হাবিব ওয়াহিদ। শুধু তা–ই নয়, গানটি প্রকাশ পাচ্ছে হাবিব ওয়াহিদের নিজস্ব ইউটিউব চ্যানেল এইচডব্লু প্রোডাকশনের ব্যানারে। গতকাল বৃহস্পতিবার গানটি নিয়ে কথা হলো পড়শীর সঙ্গে।\nতিনি বলেন, ‘মাসখানেক আগে হাবিব ভাইয়া আমাকে ফোন করে বললেন, তিনি আমার জন্য একটা গান করতে চান। আমি সানন্দে রাজি হয়ে যাই। তারপর একদিন গিয়ে প্রায় এক ঘণ্টা স্কেল ম্যাচ করি। কিন্তু হাবিব ভাইয়া যে ভয়েসটা চাইছিলেন, সেটা পাচ্ছিলেন না। পরে অবশ্য তাঁর পছন্দমতো ভয়েসটা পেয়ে যান। যদিও সেদিন গানটা চূড়ান্তভাবে গাওয়ার কথা ছিল না, কিন্তু সেদিনই গেয়ে ফেলি পুরো গান। তারপর তো এখন দর্শক-শ্রোতার সামনে চলে এল।’\n"
  },
  {
    "headline": "\nলেখক রঙ্গ\nঠিকানার বিড়ম্বনায় অমৃতলাল বসু\n",
    "topics": [
      "প্রচ্ছদ",
      "অন্য আলো",
      "অন্যান্য"
    ],
    "content": "\nউনিশ শতকের প্রখ্যাত নাট্যকার ও অভিনেতা অমৃতলাল বসুর সঙ্গে দেখা করার জন্য এক ব্যক্তি থিয়েটারপাড়ায় গিয়ে তাঁর ঠিকানার খোঁজ করছিলেন। জনৈক অভিনেতা তাঁকে একটি ঠিকানা ধরিয়ে দেন। সেটি হলো, শ্যামবাজারের ১ নম্বর মৈত্রী লেন। কিন্তু ওই ঠিকানায় গিয়ে তিনি আর অমৃতলালকে খুঁজে পাচ্ছিলেন না। অলিগলি ঘুরে ক্লান্ত-শ্রান্ত হয়ে পরে ওই এলাকার এক অধিবাসী তাঁকে জানালেন, অমৃতলাল বসু শ্যামবাজার এলাকার বাসিন্দা বটে। কিন্তু তাঁর বাড়ি আদতে ওই সড়কে অবস্থিত নয়। তাঁর বাড়ির আসল ঠিকানা হলো ১/২ রামচন্দ্র মৈত্রী লেন। পরে আসল ঠিকানায় গিয়ে ওই ব্যক্তি অমৃতলালের দেখা পেয়ে তাঁকে সখেদে বললেন, ‘আপনার বাড়ি খুঁজতে গিয়ে বড় হয়রান হয়েছি। একজন ভুল ঠিকানা ধরিয়ে দিয়েছিল।’ অমৃতলাল এ কথা শুনে প্রশ্ন করলেন, ‘আপনাকে ওই ঠিকানা কে দিয়েছিল?’ ভদ্রলোক জানালেন, ‘থিয়েটারের এক অভিনেতা।’ ‘ঠিকই হয়েছে। জানেন তো, অভিনেতারা মাত্র অর্ধেক মুখস্থ করে, আর অর্ধেক থাকে প্রম্পটারের হাতে!’ অট্টহাসিসমেত বলে উঠলেন সেকালের থিয়েটারের ‘রসরাজ’।\nগ্রন্থনা: মুহিত হাসান, সূত্র: শৌরীন্দ্রকুমার ঘোষের সাহিত্যিক কৌতুকী\n"
  },
  {
    "headline": "\nলেখক রঙ্গ\nউড়ে যাচ্ছিলেন বিদ্যাসাগর\n",
    "topics": [
      "প্রচ্ছদ",
      "অন্য আলো",
      "অন্যান্য"
    ],
    "content": "\nঈশ্বরচন্দ্র বিদ্যাসাগর সাধারণত উড়িষ্যা (ওডিশা) অঞ্চলের অধিবাসীদের মতো ছোট করে চুল ছাঁটতেন। গায়ে চাদরও পরতেন তাদের ঢঙে। এ কারণে কেউ কেউ রাস্তাঘাটে তাঁকে দেখলে, বিশেষত দুষ্টু অল্পবয়সী ছেলেরা, ‘উড়ে’ বা উড়িষ্যার লোক বলে তাঁকে ক্ষিপ্ত করার চেষ্টা করত। তো একদিন বিদ্যাসাগর রাস্তা দিয়ে দ্রুতলয়ে হেঁটে কোথাও যাচ্ছিলেন। যথারীতি একদল ডেঁপো ছেলে তাঁকে উদ্দেশ করে দূর থেকে বলল, ‘ওই যে দ্যাখ, উড়ে যাচ্ছে।’ কথাটা কী করে যেন বিদ্যাসাগর শুনতে পেলেন। তখন তিনি হাঁটা থামিয়ে ওদের কাছে গিয়ে মুখ থমথমে করে বললেন, ‘কী কথা বলা হচ্ছিল শুনি?’ ছেলেগুলো ভয় পেয়ে শেষমেশ জবাব দিল এমন, ‘আপনি এত দ্রুত হাঁটছিলেন যে আমরা নিজেদের মধ্যে বলাবলি করছিলাম, ওরে বাবা, লোকটা যেন রীতিমতো উড়ে যাচ্ছে!’ মুশকিলে পড়া বাচ্চাদের মুখ থেকে এমন জবর পাশ-কাটানো জবাব বিদ্যাসাগরের মনের রাগ গলিয়ে জল করে দিল। হাসিমুখে তিনি অতঃপর নিজের পথে দিলেন ফের হাঁটা।গ্রন্থনা: মুহিত হাসান, সূত্র: শৌরীন্দ্রকুমার ঘোষের সাহিত্যিক কৌতুকী\n"
  },
  {
    "headline": "\nবইমেলায় তিন তারকার বই\n",
    "topics": [
      "প্রচ্ছদ",
      "বিনোদন",
      "টেলিভিশন"
    ],
    "content": "\nএকুশের বইমেলায় এবারও বেশ কয়েকজন তারকার বই প্রকাশ পাচ্ছে। এর মধ্যে যেমন অভিনয়শিল্পীরা আছেন, তেমনি আছেন সংগীতশিল্পীরাও। চলচ্চিত্রাভিনেত্রী শানারেই দেবী শানু এবার বইমেলায় নিয়ে আসছেন একটি উপন্যাস ও শিশুতোষ গল্পের বই। উপন্যাসের নাম ‘একলা আকাশ’ এবং শিশুতোষ গল্পের বইয়ের নাম ‘শানারেই ও তার যাদুর লেইত্রেং’। ‘একলা আকাশ’ বের হচ্ছে তাম্রলিপি প্রকাশনা থেকে আর ‘শানারেই ও তার যাদুর লেইত্রেং’ অনন্যা প্রকাশনী থেকে।\nশানারেই দেবী শানু বলেন, ‘প্রথম গদ্য লেখার অভিজ্ঞতা হলো এবার। ভালো লাগার কথা বলে বোঝাতে পারব না। শানারেই ও তার যাদুর লেইত্রেং বইটি বাচ্চাদের নিয়ে লেখা। গল্পের পাশাপাশি ছবিও আঁকা হয়েছে। এটিতে মণিপুরি সম্প্রদায়কে তুলে ধরার চেষ্টা করা হয়েছে।’  ২০১৭ সালের বইমেলায় তাঁর প্রথম কবিতার বই ‘নীল ফড়িং কাব্য’ প্রকাশিত হয়। ২০১৮ সাল বের হয় তিনটি বই—‘এপিটাফ’, ‘অসময়ের চিরকুট’ ও ‘ত্রিভুজ’।\n‘তারা’ নামে বের হচ্ছে অভিনয়শিল্পী আশনা হাবিব ভাবনার উপন্যাস। তাম্রলিপি প্রকাশনী থেকে বের হচ্ছে এটি। গত একুশের বইমেলায় ভাবনার উপন্যাস ‘গুলনেহার’ বের হয়েছিল। তিনি বলেন, ‘গুলনেহার যাঁরা পড়েছেন, তাঁরা পছন্দ করেছেন। এটি আমার জন্য অপ্রত্যাশিত ছিল। এবারও উপন্যাস লিখলাম। লেখার মধ্য দিয়ে আমি যদি একটা মেয়েকেও উত্সাহিত করতে পারি, সেটাই আমার সফলতা।’\nতিন বছর ধরে একুশের বইমেলায় পরপর দুটি কবিতা ও একটি উপন্যাস বের করেছেন সংগীতশিল্পী পুতুল। এবার তাঁর দ্বিতীয় উপন্যাস বের হচ্ছে, নাম ‘জোসনা রাতে বনে যেভাবে আমাদের যাওয়া হয়ে উঠে না’। তাম্রলিপি প্রকাশনী থেকে বের হচ্ছে উপন্যাসটি।\n"
  },
  {
    "headline": "\nমাতৃভাষা\nআসুন, জেগে উঠি বাংলায়\n",
    "topics": [
      "প্রচ্ছদ",
      "মতামত"
    ],
    "content": "\nবাংলাদেশ প্রকৌশল বিশ্ববিদ্যালয়ের প্রাক্তন শিক্ষার্থীদের বার্ষিক পুনর্মিলনী অনুষ্ঠানে গিয়েছিলাম গত শুক্রবার। প্রধান বক্তা ছিলেন ইমেরিটাস অধ্যাপক সিরাজুল ইসলাম চৌধুরী। ঢাকা বিশ্ববিদ্যালয়ের ইংরেজি বিভাগের অধ্যাপক তিনি, পুরো বক্তৃতায় একটা শব্দও ইংরেজিতে বললেন না। সিরাজুল ইসলাম চৌধুরী স্যারদের কাছে এই শিক্ষাটা আমরা পেয়ে আসছি। আমাদের ছাত্রজীবনে বাংলাদেশ টেলিভিশনে একটা অনুষ্ঠান ছিল খুবই জনপ্রিয়—জাতীয় বিতর্ক প্রতিযোগিতা। সিরাজুল ইসলাম চৌধুরী তাতে বিচারক থাকতেন, কখনোবা আসতেন সভাপতি হয়ে; তাঁরা আমাদের শিখিয়েছিলেন যখন বাংলায় বলবে, পুরোটাই বাংলায় বলবে, বাক্যের মধ্যে অকারণে ইংরেজি শব্দ ব্যবহার করতে পারবে না। তাতে নম্বর কাটা যাবে।\nআজকাল বিভিন্ন স্কুল-কলেজ থেকে উৎসব কিংবা আয়োজনের ডাক পাই। হয়তো বিজ্ঞান মেলা হচ্ছে, হয়তো ভাষা নিয়ে অনুষ্ঠান হচ্ছে। সেসবের নাম দেওয়া হয় ইংরেজিতে—সায়েন্স ফেস্ট, ল্যাঙ্গুয়েজ ফেস্ট, ডিবেট ফেস্ট। অথচ স্কুল বা কলেজটা বাংলা মাধ্যমেরই। অনুষ্ঠান হচ্ছেও বাংলায়। চারদিকে ইংরেজিতে লেখা পোস্টার–ব্যানার ঝুলছে। যে স্মরণিকাটা প্রকাশ করা হয়েছে, তা–ও ইংরেজিতে।\nইংরেজি যে আমাদের শিখতে হবে, এতে কোনো সন্দেহ নেই। মাতৃভাষার পাশাপাশি অন্য এক বা একাধিক ভাষা শেখা তো ভালো।\nবাংলাদেশের জাতীয় উন্নতিতে যাঁরা নেতৃত্ব দিচ্ছেন, তাঁদের কজন ইংরেজি মাধ্যম থেকে পড়ে এসেছেন? সে বঙ্গবন্ধু শেখ মুজিবুর রহমান থেকে শুরু করে প্রধানমন্ত্রী শেখ হাসিনাই হোন, ব্র্যাকের স্যার ফজলে হাসান আবেদ কিংবা অধ্যাপক মুহাম্মদ ইউনূস হোন; প্রয়াত মেয়র আনিসুল হক থেকে শুরু করে এনভয় গ্রুপের কুতুবউদ্দীন আহমেদ হোন। মাশরাফি বিন মুর্তজা থেকে শুরু করে সাকিব আল হাসান—আপনি যেকোনো নাম নিতে পারেন। বিদেশে পড়তে গিয়ে যাঁরা আন্তর্জাতিক খ্যাতি অর্জন করেছেন, প্রিন্সটন বিশ্ববিদ্যালয়ের এম জাহিদ হাসান, যিনি আইনস্টাইনের গবেষণাগারে কাজ করে চলেছেন সুনামের সঙ্গে; অভিকর্ষ তরঙ্গ গবেষক দলের দুই বাঙালি দীপঙ্কর তালুকদার কিংবা সেলিম শাহরিয়ার—এঁদের প্রত্যেকেই বাংলা মাধ্যম স্কুল থেকে পড়াশোনা করেছেন। হ্যাঁ, ইংরেজি জানতে হবে, এঁরা সবাই নিশ্চয়ই খুব ভালো ইংরেজি জানেন। কিন্তু বাস্তবতা হলো আমাদের বেশির ভাগ পণ্ডিত, গবেষক, অর্থনীতিবিদ, বিজ্ঞানী, চিকিৎসক, প্রকৌশলী, যাঁরা দেশ–বিদেশে খুব ভালো করছেন, তাঁরা প্রায় সবাই উঠে এসেছেন বাংলা মাধ্যমের বিদ্যালয় থেকে। এখনো আমাদের যে তরুণ শিক্ষার্থীরা গণিত অলিম্পিয়াডে ভালো করে আমেরিকার সেরা বিশ্ববিদ্যালয়গুলোয় ভর্তির সুযোগ পাচ্ছে, তারাও প্রায় সবাই বাংলা মাধ্যম থেকেই আসা।\nমহিউদ্দিন আহমদের লেখা এই দেশে একদিন যুদ্ধ হয়েছিল বই থেকে ১৯৬৯ সালের ফেব্রুয়ারির একটা ঘটনা তুলে ধরি। তিনি লিখেছেন, ‘২০ ফেব্রুয়ারি রাতে ঢাকা কলেজের নর্থ হোস্টেল থেকে আমরা সাত-আটজন লাঠিসোঁটা নিয়ে নিউমার্কেটে যাই। মার্কেট বন্ধ, গেট ডিঙিয়ে ভেতরে ঢুকি। আমাদের লক্ষ্য ইংরেজি ও উর্দুতে লেখা সাইনবোর্ড ভেঙে ফেলা। বেশির ভাগ সাইনবোর্ড ছিল ইংরেজিতে। কতগুলো নিয়ন সাইনে সাজানো, যথেষ্ট খরচ করে এগুলো বানানো হয়েছে। লাঠির নির্মম আঘাতে সব তছনছ হতে থাকে।’\n১৯৬৯-এ বাঙালি জাতীয়তাবাদী জোশ এ রকমই প্রবল ছিল। আমরা স্কুলে যাই স্বাধীনতার পরে। আমরাও প্রবলভাবে বাংলাপ্রেমের জোয়ারে ভাসছিলাম। ইংরেজি শেখায় গুরুত্ব দিইনি। জেলা শহরের স্কুল-কলেজে এবং জীবনযাপনে ইংরেজির কোনো প্রাসঙ্গিকতা ছিল না; টেলিভিশন ছিল না; বইয়ে পড়লাম ‘স্যান্ডউইচ’, তার মানে কী, কেউ বলতে পারছিলেন না। ইংরেজি ক্লাসে বদলি স্যার এসে ‘দ্য গিফট অব দ্য ম্যাজাই’ গল্পটার নাম পড়লেন ‘গিফট অব দ্য ম্যাগি।’ এই জন্যই প্রবাদ আছে, যখন কেউ কোনো শব্দ উচ্চারণে ভুল করে, তখন তাকে নিয়ে হাসাহাসি কোরো না; এর মানে হলো সে নিজে নিজে বই পড়ে শব্দটা শিখেছে।\nআমাদের ওই ইংরেজিবিদ্বেষের ফল ভালো হয়নি। আমাদের ওই প্রজন্মই এখন জাতিকে নেতৃত্ব দিচ্ছেন; আমাদের অনেকেই ভালো করে ইংরেজি জানি না। সেটা ভালো কথা নয়। তাজউদ্দীন আহমদ বাংলা মাধ্যমের ছাত্র ছিলেন; কিন্তু তাঁর ইংরেজি হাতের লেখাও কত সুন্দর।\nকিন্তু এখন দেশে ইংরেজির যে জোয়ার জেগেছে, তার ভেতরে একটা মেকিত্ব আছে। আমাদের শিক্ষার মান পড়ে গেছে। স্কুল-কলেজে আমরা শিক্ষার্থীদের ভালো করে না শেখাচ্ছি বাংলা, না শেখাচ্ছি ইংরেজি। কিন্তু বাংলা ব্যাপারটাকে এখানে দ্বিতীয় শ্রেণির নাগরিকদের ভাষার মতো করে ভাবতে শেখানো হচ্ছে শিক্ষার্থীদের। তারই নমুনা হলো বাংলা মাধ্যমের স্কুলে-কলেজে সাহিত্য নিয়ে, বিজ্ঞান নিয়ে, ভাষা নিয়ে অনুষ্ঠান হলে সেসবের নামকরণ করা হচ্ছে ইংরেজিতে; প্রকাশনা সব করা হচ্ছে ইংরেজিতে। একদিন একটা পাঁচতারা হোটেলে সারা দেশ থেকে তরুণ শিক্ষার্থীদের এক সমাবেশে গেছি। তাঁদের, ধরা যাক, এইচআইভি-এইডস নিয়ে সচেতন করা হবে। একজন মাত্র বিদেশি উপস্থিত, যিনি দাতা সংস্থা থেকে এসেছেন। সবাই অতিকষ্টে ইংরেজিতে বক্তব্য দিচ্ছেন ওই একজনের জন্য। তরুণেরা সব উসখুস করছেন, মোবাইল টিপছেন, নিজেদের মধ্যে গল্প করছেন। একজন ডোনারের জন্য পুরো অনুষ্ঠানের উদ্দেশ্যই তো মাঠে মারা যাচ্ছে। যাঁদের উদ্দেশে কথা বলা হচ্ছে, তাঁরা কেউই শুনছেন না। আমি দাঁড়িয়ে বাংলায় বলা শুরু করলাম, তরুণেরা নড়েচড়ে বসলেন।\nমাতৃভাষার মধ্য দিয়ে শিক্ষার পক্ষে এই ২০১৯ সালে এসে কথা বলতে হবে, এটা অকল্পনীয়। চীন, জাপান, জার্মানি, ফ্রান্স, স্পেন—সব দেশ এগিয়ে গেল তাদের ভাষার মধ্য দিয়ে। আমরা না শিখলাম বাংলা, না শিখলাম ইংরেজি।\nআমাদের দেশ যে এগিয়ে যাচ্ছে, আমরা যে অর্থনীতিতে ভালো করছি, আমরা যে খাদ্যে স্বয়ংসম্পূর্ণ হচ্ছি, ধান-ফল-মাছ উৎপাদনে বিশ্ব রেকর্ড করছি, এর সবই হচ্ছে যাঁরা শুধু বাংলায় কথা বলতে পারেন, সেই সব মানুষের অবদানের কারণে। বিচারপতি মুহাম্মদ হাবিবুর রহমান লিখেছিলেন, ‘আমরা কি যাব না তাদের কাছে, যারা শুধু বাংলায় কথা বলে!’\nআসুন, আমরা জেগে উঠি। আসুন, আমরা বাংলার জোয়ার সৃষ্টি করি। আসুন, আমরা আমাদের নতুন প্রজন্মের মনে এই আত্মবিশ্বাসটা ছড়িয়ে দিই যে বাংলায় চলা বাংলায় বলা দ্বিতীয় শ্রেণির নাগরিকদের কাজ নয়; বরং তারাই এই দেশকে সর্বক্ষেত্রে নেতৃত্ব দেয়। যে কোটি কোটি ছেলেমেয়ে সারা দেশ থেকে বাংলা মাধ্যমে পড়ে উঠে আসছে, তারাই এই দেশের ভবিষ্যৎ।\n১৯১২ সালে ইংল্যান্ডের কবি ইয়েটস রবীন্দ্রনাথের প্রশংসা করছিলেন এক অনুষ্ঠানে; তার জবাবে রবীন্দ্রনাথ বলেছিলেন, ‘আপনাদের ভাষার সঙ্গে আমার একটা সম্পর্ক আছে; কিন্তু বাংলা ভাষা আমাকে ছাড় দেয় না, সে-ভাষা আমার সকল নিবেদনের ওপর একচ্ছত্র আধিপত্য চায়। তার দাবির কাছে আমি সানন্দে আত্মসমর্পণ করেছি; না-করে উপায় ছিল না।’ (অনুবাদ সিরাজুল ইসলাম চৌধুরী)\nবাংলা ভাষা আমাদেরও ছাড় দেবে না, আমাদের সব নিবেদনের ওপর বাংলা ভাষা একচ্ছত্র আধিপত্য চায়। মাতৃভাষা মানে তো মায়ের ভাষা নয়। মাতৃভাষা মানে যিনিই মা, তিনিই ভাষা। ভাষা আমাদের মা। আমাদের মায়ের মুখ আজ মলিন। আমাদের আজ নয়নজলে ভাসার দিন।\nবাংলা ভাষার প্রসারে, প্রচারে, শিক্ষায়, প্রচলনে আমাদের আরেকবার জেগে উঠতে হবে, বলতে হবে, ‘জাগো বাহে, কোনঠে সবায়।’  আনিসুল হক: প্রথম আলোর সহযোগী সম্পাদক ও সাহিত্যিক\n"
  },
  {
    "headline": "\nইতিহাস গড়লেন ভারতের এই নারী ক্রিকেটার\n",
    "topics": [
      "প্রচ্ছদ",
      "খেলা",
      "ক্রিকেট"
    ],
    "content": "\n\nমেয়েদের ক্রিকেটে প্রথম খেলোয়াড় হিসেবে ২০০ ওয়ানডে খেলার রেকর্ড গড়লেন মিতালি রাজ\nহ্যামিল্টনে আজ সিরিজের তৃতীয় ওয়ানডেতে নিউজিল্যান্ডের মুখোমুখি হয়েছে ভারত। এই ম্যাচ খেলার মধ্য দিয়ে অনন্য এক রেকর্ড গড়লেন ভারতের ক্রিকেটার মিতালি রাজ। মেয়েদের ক্রিকেটে প্রথম খেলোয়াড় হিসেবে ২০০টি ওয়ানডে ম্যাচ খেলার মাইলফলক ছুঁলেন ৩৬ বছর বয়সী এই ব্যাটসম্যান।\nএই হ্যামিল্টনেই কাল সিরিজের চতুর্থ ওয়ানডেতে নিউজিল্যান্ডের ছেলেদের বিপক্ষে মাত্র ৯২ রানে গুটিয়ে যায় ভারত। রোহিত শর্মাদের মতো আজ মিতালিরাও আগে ব্যাটিং করে সুবিধা করতে পারেনি। মাত্র ১৪৯ রানেই অলআউট মিতালির দল। অধিনায়ক মিতালি নিজেও বেশিক্ষণ টিকতে পারেননি। আউট হয়েছেন মাত্র ৯ রান করেই। তাতে অবশ্য মিতালির মাইলফলকে কোনো চোট লাগেনি।\nছেলেদের ওয়ানডেতে প্রথম ক্রিকেটার হিসেবে দুই শ ম্যাচ খেলার মাইলফলক গড়েছিলেন বোর্ডার। টেস্টে প্রথম ও একমাত্র ক্রিকেটার হিসেবে এই কীর্তি টেন্ডুলকারের দখলে। আর এবার মেয়েদের মধ্যে প্রথম ক্রিকেটার হিসেবে ওয়ানডেতে ম্যাচ খেলার ‘ডাবল সেঞ্চুরি’ করলেন মিতালি।\n১৯৯৯ সালে ভারতের ওয়ানডে জার্সিতে অভিষিক্ত হন মিতালি। ১৯ বছরের বেশি সময়ব্যাপি এই ক্যারিয়ারে নিজেকে তিনি স্থাপন করেছেন অন্যতম সেরা ব্যাটসম্যান হিসেবে। মজার ব্যাপার, ভারতের মেয়েরা এ পর্যন্ত যে ২৬৩টি ওয়ানডে খেলেছে তার মধ্যে দুই শ ম্যাচেই প্রতিনিধিত্ব করেছেন মিতালি। ওয়ানডেতে সর্বোচ্চ রানের রেকর্ডও তাঁর দখলে। আয়ারল্যান্ডের বিপক্ষে মাত্র ১৬ বছর ২০৫ দিন বয়সে অভিষেকেই সেঞ্চুরি করেছিলেন মিতালি। মেয়েদের মধ্যে এটি সর্বকনিষ্ঠ ক্রিকেটার হিসেবে সেঞ্চুরির রেকর্ড।\n"
  },
  {
    "headline": "\nআগের অবস্থায় ফিরিয়ে আনতে হবে\nবাঞ্ছারামপুরে পুকুর ভরাট\n",
    "topics": [
      "প্রচ্ছদ",
      "মতামত",
      "সম্পাদকীয়"
    ],
    "content": "\nআইন বলছে ‘হবে না’, স্থানীয় বাসিন্দারা বলছেন, ‘হবে না’, কিন্তু প্রভাবশালীরা বলছেন, ‘হতেই হবে’। সুতরাং না হওয়ার কারণ নেই। আইনকানুন, বিধি–প্রবিধি, সামাজিক আপত্তি সব উড়িয়ে দিয়ে প্রভাবশালীদের কথামতোই ‘হচ্ছে’; ২০০ বছরের পুরোনো একটি বিশাল সরকারি পুকুর ভরাট করে ফেলা হচ্ছে। কারও কথাই কানে তোলা হচ্ছে না। ব্রাহ্মণবাড়িয়ার বাঞ্ছারামপুর উপজেলার রূপসদী ইউনিয়নের হোগলাকান্দি গ্রামে এ ঘটনা ঘটছে। স্থানীয় বাসিন্দারা দেখছেন, একজন ইউপি সদস্যের সঙ্গে যোগসাজশে দুই ব্যক্তি পুকুরটি ভরাট করছেন। কিন্তু প্রথম আলোর প্রতিবেদনের সুবাদে সবাই জানতে পেরেছে, স্থানীয় সংসদ সদস্য (ব্রাহ্মণবাড়িয়া-৬) এ বি তাজুল ইসলাম বিষয়টি সম্পর্কে শুধু ওয়াকিবহালই নন; তাঁর নিজের ভাষ্যমতে তিনিই মূলত পুকুরটি ভরাট করতে বলেছেন। উপজেলা নির্বাহী কর্মকর্তাকেও (ইউএনও) তিনি বিষয়টি জানিয়েছেন। খুব অবাক করা বিষয় হলো, সংসদ সদস্য মহোদয় ওই পুকুরটিকে পুকুর বলতে রাজি নন। তিনি মনে করেন, এটি ‘নোংরা একটি বদ্ধ জলাশয়’। এটি ভরাট করলে তাতে জনগণের উপকারই হবে।\nইউএনও যে বিষয়টি আগে থেকে জানেন এবং জেনেও কাজ বন্ধে উদ্যোগ নেননি, প্রকাশিত প্রতিবেদনে উল্লেখিত তাঁর বক্তব্য থেকে বোঝা যায়। ইতিমধ্যে প্রায় এক একর (৮৬ শতক) আয়তনের এই পুকুরের অর্ধেকের বেশি ভরাট হয়ে গেছে। অথচ পরিবেশ সংরক্ষণ আইন, ১৯৯৫-এর ৬-এর ঙ ধারায় বলা হয়েছে, আপাতত বলবৎ অন্য আইনে যা-ই থাকুক না কেন, জলাধার হিসেবে চিহ্নিত জায়গা ভরাট বা অন্য কোনোভাবে শ্রেণি পরিবর্তন করা যাবে না। সংশ্লিষ্ট ভূমি কর্মকর্তাদের ভাষ্যমতে, তাঁরা পুকুর ভরাট বন্ধে হস্তক্ষেপ করতে গিয়েও পারেননি। পরিস্থিতি বিবেচনায় তাঁদের সেখান থেকে সরে আসতে হয়েছে। পরিবেশ অধিদপ্তরের ব্রাহ্মণবাড়িয়া কার্যালয় সংশ্লিষ্ট ব্যক্তিদের পুকুর ভরাট বন্ধের জন্য নির্দেশ দিয়েছে। কিন্তু কাজ হচ্ছে না।\nদেশের এই একটি মাত্র সরকারি পুকুরই যে গায়ের জোরে ভরাট করা হচ্ছে তা নয়। দেশের আনাচকানাচে প্রতিনিয়ত এমনভাবে পুকুর-জলাশয় ভরাটের কাজ চলছেই। অথচ প্রাকৃতিক জলাধার সংরক্ষণ আইন-২০০০ অনুযায়ী, কোনো পুকুর, জলাশয়, নদী, খাল ইত্যাদি ভরাট করা বেআইনি। এটি করলে পাঁচ বছরের কারাদণ্ড বা অনধিক ৫০ হাজার টাকা অর্থদণ্ড অথবা উভয় দণ্ডের বিধান রয়েছে। কিন্তু পেশিশক্তি যখন সবকিছু নিয়ন্ত্রক হয়ে দাঁড়ায়, তখন এসব দণ্ডকে কেউ তোয়াক্কা করে না। একজন আইনপ্রণেতা যখন সচেতনভাবে আইন লঙ্ঘন করেন, তখন তা শেষ বিচারে সরকারেরই ভাবমূর্তিকে ম্লান করে দেয়। এ কারণে তাঁকে থামানোর দায় সরকারের ঘাড়ে এসে বর্তায়। সরকারের উচিত সুনির্দিষ্টভাবে বাঞ্ছারামপুরের জলাশয় ভরাট কাজটি এখনই বন্ধ করা এবং একই সঙ্গে ভরাটকারীদের দিয়েই পুকুরটির আগের অবস্থা ফিরিয়ে আনা।\n"
  },
  {
    "headline": "\nসর্বস্তরে বাংলা চালু হবে কবে?\nভাষার মাস\n",
    "topics": [
      "প্রচ্ছদ",
      "মতামত",
      "সম্পাদকীয়"
    ],
    "content": "\nফেব্রুয়ারি মাস শুরু হলো। ১৯৫২ সালের একুশে ফেব্রুয়ারি রাষ্ট্রভাষা বাংলার দাবিতে ঢাকার রাজপথে জীবন উৎসর্গ করার স্মৃতি এ মাসেই সবচেয়ে উজ্জ্বল হয়ে ওঠে। সেই স্মৃতির সাড়ম্বর উদ্‌যাপন চলে সারা মাস ধরে। বাংলা একাডেমির উদ্যোগে মাসব্যাপী চলে একুশের গ্রন্থমেলা; আয়োজিত হয় জাতীয় কবিতা উৎসব। প্রকাশিত হয় অনেক স্মরণিকা, শুধু রাজধানী ঢাকায় নয়; জেলা শহরগুলোতেও। সংবাদপত্রগুলোতে ফেব্রুয়ারির প্রথম দিন থেকেই রাষ্ট্রভাষা আন্দোলন ও বাংলা ভাষাবিষয়ক লেখালেখি শুরু হয়। সম্প্রচারমাধ্যমেও শুরু হয় নানা ধরনের অনুষ্ঠান প্রচার। এসব উদ্যোগ–আয়োজনের বাহ্যিক আড়ম্বরের পাশাপাশি চিন্তাভাবনার জগতেও একটু সাড়া পড়ে। সংখ্যায় কম হলেও এমন মানুষ আছেন, যাঁরা ফেব্রুয়ারির এসব আনুষ্ঠানিকতার সুবাদে বাংলা ভাষার বর্তমান অবস্থা, তার ভবিষ্যৎ ইত্যাদি বিষয়ে চিন্তাভাবনা প্রকাশ করেন; কেউ সংবাদমাধ্যমে, কেউ সামাজিক যোগাযোগমাধ্যমে, সভা–সেমিনারে, কেউ কেউ ঘরোয়া বা ব্যক্তিগত আলাপচারিতায়।\nফেব্রুয়ারিকে যখন আমরা ভাষার মাস বলছি, তখন অবশ্যই এটা ভাষা নিয়ে আলাপ–আলোচনা করার প্রাসঙ্গিক সময়। এই মাসে আমরা মোটা দাগে কতগুলো জিজ্ঞাসার মুখোমুখি হই। যেমন, যে বাংলাকে আমরা রাষ্ট্রভাষা হিসেবে প্রতিষ্ঠা করেছি, সেই ভাষার এখন কী অবস্থা। মর্যাদার দিক থেকে সর্বস্তরে বাংলা ভাষা চালু করার যে জাতীয় অঙ্গীকারটি প্রায়ই উচ্চারিত হয়, তা কতটা বাস্তবায়িত হয়েছে? মাতৃভাষা বাংলার প্রতি আমাদের রাষ্ট্র ও সমাজের, বিশেষত নবীন প্রজন্মের দৃষ্টিভঙ্গি কী। শিক্ষার্থী সমাজ, শিক্ষিত কর্মজীবী সমাজ, অফিস–আদালত, শিল্প–ব্যবসা, সেবা প্রতিষ্ঠান, সামাজিক–সাংস্কৃতিক সংগঠন, সামগ্রিকভাবে নাগরিক সমাজ বাংলা ভাষাকে কীভাবে মূল্যায়ন করে।\nএসব প্রশ্নের উত্তর খুঁজতে গিয়ে আমরা আশাভঙ্গের দুঃখ বোধ করি: আমরা বলি, মাতৃভাষা বাংলা আমাদের অনাদরের শিকার হয়েছে। কেউ কেউ বলেন, মাতৃভাষার প্রতি আমাদের আচরণ এখন বিমাতাসুলভ। এটা করা হয় ইংরেজি ভাষার প্রতি আমাদের আগ্রহের সঙ্গে বাংলার তুলনা করতে গিয়ে। শিক্ষিত তরুণ সমাজের কাছে আজ বাংলার গুরুত্ব নেই, কারণ বাংলা ভাষার জ্ঞান ও দক্ষতা তাদের কর্মসংস্থান নিশ্চিত করে না। সেটা করে ইংরেজি ভাষা। আন্তর্জাতিক যোগাযোগ ও ব্যবসা–বাণিজ্যের ক্ষেত্রে ইংরেজির প্রাধান্য শুধু বাংলাদেশের বাস্তবতা নয়, এটি একটি বৈশ্বিক বাস্তবতা। কিন্তু তার ফলে ফরাসি, জার্মান, রুশ, চীনা, জাপানি ইত্যাদি ভাষাভাষী মানুষের কাছে নিজ নিজ মাতৃভাষার গুরুত্ব, মর্যাদা, সমাদর কিছুই কমছে না। তাহলে বাঙালির কাছে মাতৃভাষা বাংলার মর্যাদা ও সমাদর কেন কমেছে এবং আরও কমে যাচ্ছে?\nএসব বিষয়ে চিন্তাভাবনা করার দায়িত্ব জাতীয় নীতিনির্ধারকদের। ভাষার গুরুত্ব তার ব্যবহারে; জাতীয় জীবনের সর্বক্ষেত্রে বাংলা ভাষার ব্যবহার বাড়ানোর লক্ষ্যে জাতীয়ভাবে পর্যাপ্ত উদ্যোগ কখনোই কেন নেওয়া হয়নি—এ প্রশ্নের উত্তর খুঁজে পেতে হবে। স্বাধীনতার পরপর যেসব পরিকল্পনা ও উদ্যোগের সূচনা করা হয়েছিল, সেগুলো কেন এগিয়ে নেওয়া যায়নি, তা–ও পর্যালোচনা করা প্রয়োজন। উচ্চ আদালতে বাংলার পূর্ণাঙ্গ প্রচলনে বাধা কোথায়, তা–ও ভেবে দেখা প্রয়োজন। সরকারি–বেসরকারি অফিস–আদালতে ইংরেজির পরিবর্তে বাংলার ব্যবহার বাড়ানোর উদ্যোগ নেওয়া প্রয়োজন।\nবাংলা সংবাদমাধ্যমে বাংলাদেশের ক্রেতাসাধারণের জন্য ভোগ্যপণ্যের বিজ্ঞাপন ইংরেজি ভাষায় প্রচার করার কোনো প্রয়োজন বা উপযোগিতা নেই; এর পরিবর্তে বাংলায় বিজ্ঞাপন তৈরি ও প্রচার করা উচিত। এ বিষয়ে সরকারের পক্ষ থেকে নির্দেশনা প্রচারের কথা ভাবা যেতে পারে। ব্যবসাপ্রতিষ্ঠানসহ সব দেশি প্রতিষ্ঠানের নামফলক বাংলায় লেখা শুরু হোক, পণ্য কেনাবেচার রসিদ কেন বাংলায় হবে না? প্রাথমিক বিদ্যালয় থেকে বিশ্ববিদ্যালয় পর্যন্ত শিক্ষার সব স্তরে বাংলা ভাষা শিক্ষার গুণগত মান বাড়ানোর দিকে বিশেষ মনোযোগ দেওয়া দরকার। এসব বিষয়ে চিন্তাভাবনা এই ভাষার মাসেই শুরু হোক।\n"
  },
  {
    "headline": "\nআজ উদ্বোধন\nনতুন বিন্যাসে একুশে বইমেলা\n",
    "topics": [
      "প্রচ্ছদ",
      "বাংলাদেশ",
      "রাজধানী"
    ],
    "content": "\n\n\n*প্রথমবারের মতো এবার মেলায় থিম নির্ধারণ করা হয়েছে *‘বিজয়: ৫২ থেকে ৭১’ থিমে ‘উনিশ’ সংখ্যাটিকে প্রাধান্য*মেলায় পাঠক–দর্শনার্থীদের সুবিধাকে সর্বোচ্চ অগ্রাধিকার\n\nবইমেলা শুরুর আগে কেমন থাকে, সেটাই দেখতে এসেছিল পুরান ঢাকার বেগম বদরুন্নেসা সরকারি মহিলা কলেজের প্রথম বর্ষের শিক্ষার্থী খাদিজাতুল কুবরা। গত বছর পরীক্ষা থাকায় বইমেলায় আসা হয়নি। এবার প্রতিদিনই আসার ইচ্ছা কেরানীগঞ্জের এই কিশোরীর। গতকাল বৃহস্পতিবার সোহরাওয়ার্দী উদ্যানে একটি নির্মাণাধীন প্যাভিলিয়নের সামনে বসা খাদিজার চোখমুখে বিস্ময়, এত বড় আয়োজন!\nআসলেই অনেক আয়োজন দেখা গেছে বৃহস্পতিবার বেশ খানিকটা রাত পর্যন্ত; মেলার স্টলগুলোর ভেতরে-বাইরে চলেছে হাতুড়ি-পেরেকের ঠোকাঠুকি, রং-ব্রাশের মাখামাখি। নির্মাণ, সাজগোজের এই কর্মযজ্ঞের উপলক্ষ একটিই—বইয়ের মেলা। আজ ভাষার মাসের প্রথম দিন থেকেই বাংলা একাডেমি চত্বরে মাসব্যাপী বইমেলা শুরু। আজ বিকেলে বাংলা একাডেমি প্রাঙ্গণে মেলা উদ্বোধন করবেন প্রধানমন্ত্রী শেখ হাসিনা। এ ছাড়া উদ্বোধনীতে সম্মানিত অতিথি হিসেবে উপমহাদেশের প্রখ্যাত কবি শঙ্খ ঘোষ ও মিসরীয় লেখক ও সাংবাদিক মহসিন আল-আরিশি উপস্থিত থাকবেন। অনুষ্ঠানে সভাপতিত্ব করবেন জাতীয় অধ্যাপক আনিসুজ্জামান। শুধু আমন্ত্রিত অতিথিদের জন্য উদ্বোধনী অনুষ্ঠান। বিকেল পাঁচটার পর সাধারণ দর্শক-পাঠকের জন্য খুলে যাবে মেলার দরজা।\nপ্রথমবারের মতো এবার মেলায় থিম নির্ধারণ করা হয়েছে। ‘বিজয়: ৫২ থেকে ৭১’ থিমে সাজাতে গিয়ে ‘উনিশ’ সংখ্যাটিকে প্রাধান্য দিয়েছেন সংশ্লিষ্টরা। কেন ‘উনিশ’ সেই ব্যাখ্যাও রয়েছে।\nতিন বছর আগে বাংলা একাডেমির সঙ্গে সোহরাওয়ার্দী উদ্যানের মাটি পায় একুশে বইমেলা। তবে সাজসজ্জা বিন্যাস ছিল পুরোনো ধ্যানধারণার। ছুটির দিনগুলোসহ বিশেষ ভিড়ের দিনগুলোতে মেলায় আসা দর্শক বা পাঠকদের নিদারুণ ভোগান্তি হতো। এবার তেমনটি হবে না বলে আশাবাদী আয়োজকেরা।\nবাংলা একাডেমি থেকে মেলা শুরু হলেও দেশের মূল সৃজনশীল প্রকাশনা সংস্থাগুলো থাকবে সোহরাওয়ার্দী উদ্যান চত্বরে। আর সোহরাওয়ার্দী উদ্যানের স্বাধীনতাস্তম্ভের গ্লাস টাওয়ারকে প্রাধান্য দিয়ে ছড়িয়ে ছিটিয়ে দেওয়া হয়েছে মেলার পরিসর। ভাগ হয়েছে পাঁচজন ভাষাশহীদের নামে।\nসোহরাওয়ার্দী উদ্যান প্রাঙ্গণে দেখা হয় স্থপতি এনামুল করিম নির্ঝরের সঙ্গে। তিনি এবার মেলা সাজানোর নকশাটির সার্বিক পরিকল্পনা করে দিয়েছেন। তাঁর নেতৃত্বে স্থাপত্যচর্চা প্রতিষ্ঠান সিস্টেম আর্কিটেক্টসের কর্মী এবং শিল্পী সব্যসাচী হাজরা, লিটন কর, মেহেদী হক, এ এ মারুফ কাজ করেছেন মেলার সাজানোসহ সংশ্লিষ্ট ক্ষেত্রে। এ প্রসঙ্গে এনামুল করিম নির্ঝর প্রথম আলোকে বলেন, ভাষা আন্দোলন, মুক্তিযুদ্ধকে মাথায় রেখে সমকালীন শৈল্পিক ধারণা নিয়েই এবার মেলা সাজানোর আয়োজন চলছে। মেলার সঙ্গে যুক্তিসংগতভাবেই সোহরাওয়ার্দী উদ্যানের স্বাধীনতাস্তম্ভের যোগাযোগ তৈরি হবে। স্বাধীনতাস্তম্ভের গ্লাস টাওয়ারের আলোয় আলোকিত হবে মেলা প্রাঙ্গণ। মেলায় আগত দর্শক বা পাঠক স্তম্ভের জলাশয়ের পাশে বসতে পারবেন। এনামুল করিম বলেন, ‘বাণিজ্যিক চিন্তা থেকে নয়, বরং মেলা কমিটির সদস্য হয়ে একজন স্থপতি হিসেবে পেশাজীবীর দায়িত্ববোধ থেকেই কাজ করছি।’\nএবার ‘উনিশ’ সংখ্যাটি মাথায় রেখে মেলা সাজিয়েছেন এনামুল করিম। এর ব্যাখ্যা হিসেবে তিনি বলেন, ‘এ বছর যেমন উনিশ সালে মেলা হচ্ছে, তেমনি এই সংখ্যাটি আমাদের জাতীয় জীবনে কাকতালীয়ভাবে মিশে গেছে। ১৯৫২ সাল থেকে ৭১, উনিশ বছর, ৭১ থেকে ৯০, উনিশ বছর। সব মিলিয়ে এই সংখ্যাটিকেই মাথায় রেখেছি।’\nবইমেলায় পাঠক ও দর্শনার্থীদের সুবিধাকে সর্বোচ্চ অগ্রাধিকার দেওয়া হয়েছে। তার জন্য নানা পদক্ষেপ নেওয়া হয়েছে বলে জানালেন বাংলা একাডেমির মহাপরিচালক কবি হাবীবুল্লাহ সিরাজী। তিনি বলেন, তথ্যপ্রযুক্তিগত দিক থেকে মেলাকে একটি সমৃদ্ধ জায়গায় নিয়ে যেতে চাই। স্বাধীনতাস্তম্ভের কাছে মেলার মাঠের পূর্ব দিকে একটি মঞ্চ দেখিয়ে বললেন, এটি এবারের মেলার একটি গুরুত্বপূর্ণ সংযোজন। ‘লেখক বলছি’ নামের মঞ্চে প্রতিদিন পাঁচজন লেখক তাঁর নতুন বই নিয়ে কথা বলবেন। এখানে অংশ নেওয়ার জন্য আগের দিন বই জমা দিতে হবে। সেখান থেকে বাছাইয়ের মাধ্যমে লেখক ও বই নির্বাচন করা হবে।\nগতকাল দুপুরে সোহরাওয়ার্দী উদ্যান এলাকার নিরাপত্তাব্যবস্থা পরিদর্শন করেন ঢাকার পুলিশ কমিশনার আছাদুজ্জামান মিয়া।\nতৃতীয়বারের মতো এবারও মেলার সার্বিক ব্যবস্থাপনার দায়িত্বে রয়েছে চিত্রনায়ক ইলিয়াস কাঞ্চনের মালিকানাধীন নিরাপদ মিডিয়া অ্যান্ড কমিউনিকেশন।\nমেলা প্রাঙ্গণে হাঁটতে হাঁটতে দেখা হলো শ্রাবণ প্রকাশনীর স্বত্বাধিকারী রবিন আহসানের সঙ্গে। কর্মীদের সঙ্গে নিজেই স্টল সাজানোর কাজে ব্যস্ত। মেলার বিন্যাসের প্রসঙ্গে জানতে চাইলে তিনি সন্তুষ্টি প্রকাশ করে বলেন, ‘মেলার বিন্যাস খুব সুন্দর হয়েছে। হাঁটাচলা করতে সুবিধা হবে। ভিড়ের দিনগুলোতে এ বিন্যাসের ভালো ফল পাওয়া যাবে।’\n"
  },
  {
    "headline": "\nরিয়াল কিংবদন্তিদের কাতারে বেনজেমা\n",
    "topics": [
      "প্রচ্ছদ",
      "খেলা",
      "ফুটবল"
    ],
    "content": "\n\nগত রাতে কোপা ডেল রে এর ম্যাচে জিরোনার বিপক্ষে জোড়া গোল করে রিয়াল মাদ্রিদের হয়ে সর্বোচ্চ গোলদাতার তালিকায় ছয়ে উঠে এসেছেন ফরাসি স্ট্রাইকার করিম বেনজেমা\nযারা রিয়াল মাদ্রিদ সমর্থন করেন, বা যারা বেশ ভালোভাবে ফুটবল অনুসরণ করেন, তারা জানবেন রিয়াল মাদ্রিদের ইতিহাসে হুগো সানচেজ, পাকো জেন্টো বা এমিলিও বুত্রাগুয়েনোদের গুরুত্ব কত। এসব কিংবদন্তিদের কাল রাতে পেছনে ফেলেছেন ক্লাবটির ফরাসি স্ট্রাইকার করিম বেনজেমা, সেটি রিয়াল মাদ্রিদের হয়ে গোল করার তালিকায়। প্রায় নিয়মিতই গোল করতে ব্যর্থতার জন্য ‘ঠাট্টার পাত্র’ হওয়া বেনজেমার চেয়ে রিয়াল মাদ্রিদের হয়ে এখন বেশি গোল আছে মাত্র পাঁচ খেলোয়াড়ের। কে বলে বেনজেমা গোল করতে পারে না!\nকোপা ডেল রে কোয়ার্টার ফাইনাল দ্বিতীয় লেগে জিরোনাকে ৩-১ গোলে হারিয়ে সেমিতে উঠেছে সান্তিয়াগো সোলারির শিষ্যরা। দলকে বলতে গেলে একাই টেনেছেন বেনজেমা, দুই গোল করে। ২৭ ও ৪৩ মিনিটে দুই গোল করে রিয়ালের সর্বোচ্চ গোলদাতার তালিকায় নিজেকে মেক্সিকান স্ট্রাইকার হুগো সানচেজের ওপরে তুলেছেন বেনজেমা। ১৯৮৫ সাল থেকে রিয়ালের হয়ে সাত বছরে ২৮২ ম্যাচ খেলে সানচেজ গোল করেছিলেন ২০৮ টি। ২০০৯ সালে ফরাসি ক্লাব অলিম্পিক লিওঁ থেকে রিয়ালে আসা বেনজেমা এ পর্যন্ত ৪৪৬ ম্যাচ খেলে গোল করেছেন ২০৯টি।\nআর ৩৩টা গোল করলে বেনজেমা ছুঁয়ে ফেলবেন হাঙ্গেরির কিংবদন্তি স্ট্রাইকার ফেরেঙ্ক পুসকাসকে, রিয়ালের হয়ে যাঁর গোলসংখ্যা ২৪২। ফ্রান্সেসকো ‘পাকো’ জেন্টো ও এমিলিও বুত্রাগুয়েনোর মতো কিংবদন্তিরা রিয়ালের হয়ে গোল করেছেন যথাক্রমে ১৮২ ও ১৭১ টি করে। সর্বোচ্চ গোলদাতার তালিকায় বেনজেমার ওপরে এখন কেবল পাঁচ কিংবদন্তি— পুসকাস (২৪২), সান্তিলানা (২৯০), আলফ্রেড ডি স্টেফানো (৩০৮), রাউল গঞ্জালেস (৩২৩) ও ক্রিস্টিয়ানো রোনালদো (৪৫০)।\nরিয়াল মাদ্রিদ থেকে ক্রিস্টিয়ানো রোনালদোর জুভেন্টাসে যাওয়ার পর থেকেই যেন নিজেকে নতুন করে খুঁজে পেয়েছেন বেনজেমা, আবারও পুরোদস্তুর স্ট্রাইকার হিসেবে খেলতে পারছেন তিনি। রোনালদো থাকাকালীন সময়ে শেষ দুই মৌসুম রোনালদোকে সামনে স্ট্রাইকার হিসেবে রেখে নিজে একটু পাশে, উইঙ্গার হিসেবে খেলতেন। পুরোনো জায়গায় ফিরে যাওয়ার পর সেই পুরোনো বেনজেমাকেই দেখা যাচ্ছে। এই মৌসুমে এখন পর্যন্ত রিয়াল মাদ্রিদের হয়ে সবচেয়ে বেশি গোল তাঁর—১৭টি।\nরিয়াল মাদ্রিদ ছাড়াও কোপা ডেল রে এর সেমিতে উঠেছে বার্সেলোনা, ভ্যালেন্সিয়া ও রিয়াল বেটিস।\n"
  },
  {
    "headline": "\n৬ লাখ টাকার প্রথম পুরস্কার পেল যে নম্বর\n",
    "topics": [
      "প্রচ্ছদ",
      "অর্থনীতি"
    ],
    "content": "\n১০০ টাকা মূল্যমান বাংলাদেশ প্রাইজবন্ডের ৯৪তম ড্র গতকাল বৃহস্পতিবার অনুষ্ঠিত হয়েছে। ঢাকা বিভাগীয় কমিশনার কার্যালয়ের সম্মেলনক‌ক্ষে অতিরিক্ত বিভাগীয় কমিশনার (উন্নয়ন ও আইসিটি) মো. সেলিম রেজার সভাপতিত্বে এ ড্র অনুষ্ঠিত হয়। এতে ৬ লাখ টাকার প্রথম পুরস্কারপ্রাপ্ত নম্বর ০৬০৯৪৫৪। গতকাল বাংলাদেশ ব্যাংকের এক বিজ্ঞপ্তিতে এ তথ্য জানানো হয়।একক সাধারণ পদ্ধতিতে (অর্থাৎ প্রতি সিরিজের জন্য একই নম্বর) এই ড্র পরিচালিত হয়। বর্তমানে প্রচলনযোগ্য ১০০ টাকা মূল্যমানের ৫৪টি সিরিজ যথা: কক, কখ, কগ, কঘ, কঙ, কচ, কছ, কজ, কঝ, কঞ, কট, কঠ, কড, কঢ, কথ, কদ, কন, কপ, কফ, কব, কম, কল, কশ, কষ, কস, কহ, খক, খখ, খগ, খঘ, খঙ, খচ, খছ, খজ, খঝ, খঞ, খট, খঠ, খড, খঢ, খথ, খদ, খন, খপ, খফ, খব, খম, খল, খশ, খষ, খস, খহ, গক এবং গখ এই ড্রয়ের আওতাভুক্ত। উপরিউক্ত সিরিজগুলোর অন্তর্ভুক্ত ৪৬টি সাধারণ সংখ্যা পুরস্কারের যোগ্য বলে ঘোষিত হয়। নিম্নেবর্ণিত সংখ্যার বন্ডগুলো সাধারণভাবে প্রতি সিরিজের ক্ষেত্রে পুরস্কারের যোগ্য বলে বিবেচিত হয়।\nপ্রাইজবন্ডের ৩ লাখ ২৫ হাজার টাকা দ্বিতীয় পুরস্কারের নম্বর ০০৮২৮৭০। ১ লাখ টাকা করে দুটি তৃতীয় পুরস্কারের নম্বর ০১৭৬৩৯২ ও ০৭৭৭১২৭। ৫০ হাজার টাকার চতুর্থ পুরস্কারের দুটি নম্বর ০৩২৭২৬১ ও ০৪০১০৪৪। আর ১০ হাজার টাকা করে পঞ্চম পুরস্কারের মোট ৪০টি নম্বর হলো: ০০৫৫৩৫১, ০২২৪০৫০, ০৪০৭২৫৪, ০৬০২৫৪৯, ০৮৪৯৭০৮, ০১০৬৫১৫, ০২৪৫৪৭০, ০৪১৪২২৬, ০৬০৯২৬৮, ০৯২০৩১১, ০১৫৫১১৭, ০৩০৩১৯৪, ০৪৭১৭৫২, ০৭১৭৯৬৮, ০৯৫৩৫৮৭, ০১৬৭৪২৬, ০৩১৪৯৯৬, ০৪৮০৭৩৮, ০৭৩১৬৩২, ০৯৫৫৪১২, ০১৮৬৩২৭, ০৩৪৬৮৪৪, ০৫৩০০৩৫, ০৭৪৪৫২৭, ০৯৫৭২০২, ০১৮৮৬৭৬, ০৩৫১০৭৮, ০৫৩১৯৫৬, ০৭৫৭৭৬৮, ০৯৭২৯৭৫, ০২০২৫০১, ০৩৫৫৫৫০, ০৫৪৮৩৬৩, ০৭৬০০৯১, ০৯৯৪৫৩৭, ০২০৪৫২০, ০৩৫৮৭৩৩, ০৫৭২৪৩০, ০৮৪৪৮৪৪, ০৯৯৮৯৯৯। বিজ্ঞপ্তি\n"
  },
  {
    "headline": "\n‘আনসারুল্লাহ বাংলার চার জঙ্গি’ আটক\n",
    "topics": [
      "প্রচ্ছদ",
      "বাংলাদেশ",
      "অপরাধ"
    ],
    "content": "\nজঙ্গি দল আনসারুল্লাহ বাংলা টিমের চার সক্রিয় সদস্যকে আটক করা হয়েছে বলে র‌্যাব জানিয়েছে। র‌্যাব বলছে, আটক করা ব্যক্তিরা আনসারুল্লাহ বাংলা টিমের সক্রিয় সদস্য। তবে কবে, কখন ও কোত্থেকে তাঁদের আটক করা হয়েছে, র‌্যাব তা জানায়নি। আজ শুক্রবার বেলা ১১টার দিকে রাজধানী ঢাকার কারওয়ানবাজারে মিডিয়া সেন্টারে এ নিয়ে ব্রিফ করার কথা।\n"
  },
  {
    "headline": "\nশিক্ষক নিয়োগ পরীক্ষার প্রস্তুতি নেবেন যেভাবে\n",
    "topics": [
      "প্রচ্ছদ",
      "জীবনযাপন",
      "পরামর্শ"
    ],
    "content": "\nসরকারি প্রাথমিক বিদ্যালয়ে শিক্ষক নিয়োগ পরীক্ষায় এবার ২৬ লাখের বেশি প্রার্থী আবেদন করেছেন। নিয়োগ পাবেন ১৩ হাজার। লিখিত পরীক্ষা আগামী মার্চের মাঝামাঝি হতে পারে বলে জানিয়েছেন প্রাথমিক শিক্ষা অধিদপ্তরের মহাপরিচালক (ভারপ্রাপ্ত) সোহেল আহমেদ। তাই দেরি না করে এখনই নিতে হবে প্রস্তুতি। বিগত বছরগুলোতে এ পরীক্ষায় উত্তীর্ণ হয়ে শিক্ষক হিসেবে নিয়োগ পাওয়া কয়েকজনের সঙ্গে কথা বলে লিখেছেন মোছাব্বের হোসেন\nইংরেজির জন্য একটু যত্ন নিনইংরেজিতে ভালো করার সহজ উপায় হলো ভালো করে ইংরেজি ব্যাকরণগুলো নিজের আয়ত্ত করে নেওয়া। মূলত এই ব্যাকরণ থেকেই বেশির ভাগ প্রশ্ন পাওয়া যাবে। Article, Noun, Spelling, Synonyms, Right form of verbs, Adjective, Voice, Narration, Preposition, Correction, Translation—এই অধ্যায়গুলো পড়তে হবে অত্যন্ত মনোযোগসহকারে। ইংরেজিতে প্রশ্ন থাকে মোট ২০টি, যার বেশির ভাগ এই অধ্যায়গুলো থেকেই আসে। আর সঙ্গে রাখতে হবে বিভিন্ন দেশি-বিদেশি লেখক সম্পর্কে ধারণা। তাহলে সাহিত্য অংশে ভালো করা যাবে।\nপরামর্শসেরাজুম মনিরা, মিঠাপুকুররের লাহিড়ীগঞ্জ সরকারি বিদ্যালয়।\nবাংলায় অবহেলা নয়বাংলা অংশ থেকে ২০টি নৈর্ব্যক্তিক প্রশ্ন থাকে। বাংলার জন্য পড়তে হবে বিশিষ্ট লেখকদের জীবনী, উক্তি, জন্ম-মৃত্যু তারিখ ও পঞ্চম থেকে দশম শ্রেণির বাংলা ব্যাকরণের বিভিন্ন অধ্যায়। ব্যাকরণের জন্য কারক ও বিভক্তি, সমাস, বাগধারা, এক কথায় প্রকাশ, শুদ্ধিকরণ, সন্ধি, এই অধ্যায়গুলো পড়লে বাংলা অংশে ভালো করা যাবে। এ ছাড়া বিগত সালের নিয়োগ পরীক্ষার প্রশ্নগুলো ভালোভাবে পড়তে হবে।\nপরামর্শরিক্তা আক্তার ,সহকারী শিক্ষক, ৫৭ নম্বর তালুকনগর সরকারি প্রাথমিক বিদ্যালয় দৌলতপুর, মানিকগঞ্জ।গণিতে বাড়তি জোর দিতে হবেগণিতে বেশির ভাগ পরীক্ষার্থীই খারাপ করে। এই অংশ থেকে ২০টি উত্তর করতে হয়। এতে ভালো করতে হলে পরীক্ষার্থীদের সপ্তম থেকে দশম শ্রেণির পাটিগণিত, বীজগণিত ও জ্যামিতির বিভিন্ন অধ্যায়গুলো বারবার চর্চা করা দরকার। পাটিগণিতের জন্য গড়, শতকরা, ঐকিক নিয়ম, সুদকষা, অনুপাত এই অধ্যায়গুলো ভালো করে নিয়মিত চর্চা করলে পরীক্ষায় এ থেকে প্রশ্ন পাওয়া যাবে। আর বীজগণিতের জন্য মান নির্ণয়, উৎপাদক ইত্যাদি অধ্যায়গুলো গুরুত্ব দিতে হবে। জ্যামিতিতে ভালো করতে হলে বর্গক্ষেত্র, ত্রিভুজ, আয়তক্ষেত্র, রম্বস, সামান্তরিক—এগুলো পড়লেই হবে।\nপরামর্শঈদিআমিন, সহকারী শিক্ষক, নোনাছড়ি সরকারি প্রাথমিক বিদ্যালয়, মহেশখালী, কক্সবাজার।\nসাধারণ জ্ঞানেও দখল থাকতে হবেসাধারণ জ্ঞান অংশে বাংলাদেশ ও আন্তর্জাতিক বিষয়ে প্রশ্ন থাকবে। এ ছাড়া তথ্য ও প্রযুক্তি বিষয়েও জানতে হবে। বিগত বছরের প্রশ্ন, বিসিএস প্রিলিমিনারি পরীক্ষার প্রশ্নগুলো ভালো করে পড়তে হবে। নিয়মিত দৈনিক পত্রিকা পড়া, সাম্প্রতিক ঘটনাবলি, রাজনীতি, ইতিহাস, সংস্কৃতি, খেলাধুলা ইত্যাদি সম্পর্কে ভালো ধারণা থাকতে হবে। এ ছাড়া পঞ্চম থেকে দশম শ্রেণির বোর্ডের বইয়ের ওপর দখল থাকলে প্রাথমিক শিক্ষক নিয়োগ পরীক্ষায় ভালো করা সম্ভব।\nপরামর্শরোখসানা পারভীন, বিরামপুর মডেল সরকারি প্রাথমিক বিদ্যালয়, দিনাজপুর\nনিশ্চিত হয়ে উত্তর দেওয়াঅনেকেই আছেন নিশ্চিত না হয়েই প্রশ্নের উত্তর দিয়ে থাকেন, যা করা মোটেও উচিত না। কারণ, প্রতিটি ভুল উত্তরের জন্য ০.২৫ নম্বর কাটা হয়। অর্থাৎ চারটি ভুল উত্তরের জন্য কাটা হয় ১ নম্বর। বিষয়টি খুব ভালোভাবে খেয়াল রাখতে হবে। তাই কোনো প্রশ্নের উত্তর জানা না থাকলে তা না দেওয়াই ভালো।\nপরামর্শশাহানা পারভিন, গিলাবাড়ি সরকারি প্রাথমিক বিদ্যালয়, রংপুর।\n"
  },
  {
    "headline": "\nটিভিতে আজকের খেলা সূচি\n",
    "topics": [
      "প্রচ্ছদ",
      "খেলা"
    ],
    "content": "\nটেলিভিশনের পর্দায় আজ যেসব খেলা দেখবেন:\n\n\n\n\nবিপিএল\n\n\nমাছরাঙা ও গাজী টিভি\n\n\n\n\nঢাকা-কুমিল্লা\n\nবেলা ২টা\n\n\n\nচট্টগ্রাম-সিলেট\n\n\n সন্ধ্যা ৭টা\n\n\n\n\n২য় টেস্ট-১ম দিন    \n\n\nসনি সিক্স\n\n\n\nঅস্ট্রেলিয়া-শ্রীলঙ্কা\n\nভোর ৫-৩০ মি.\n\n\n\n\n২য় টেস্ট-২য় দিন\n\n\n সনি টেন ১\n\n\n\n\nওয়েস্ট ইন্ডিজ-ইংল্যান্ড\n\n\nরাত ৮টা\n\n\n\n\n১ম টি-টোয়েন্টি\n\n\nসনি সিক্স\n\n\n\n\nদক্ষিণ আফ্রিকা-পাকিস্তান\n\n\nরাত ১০টা\n\n\n\n\nএশিয়ান কাপ: ফাইনাল\n\n\nস্টার স্পোর্টস ২\n\n\n\n\nজাপান-কাতার\n\n\nরাত ৮টা\n\n\n\n\nবুন্দেসলিগা  \n\n\n স্টার স্পোর্টস সিলেক্ট ২\n\n\n\n\nহ্যানোভার-লাইপজিগ\n\n\nরাত ১-৩০ মি.\n\n\n\n\n৩য় নারী ওয়ানডে\n\n\nস্টার স্পোর্টস ১\n\n\n\n\nনিউজিল্যান্ড-ভারত\n\n\nসকাল ৭টা\n\n\n\n\nবিগ ব্যাশ লিগ\n\n\nসনি সিক্স\n\n\n\n\nহিট-স্কর্চার্স\n\n\nবেলা ২-৩০ মি.\n\n\n\n\nহকি: প্রো লিগ      \n\n\nস্টার স্পোর্টস সিলেক্ট ১\n\n\n\n\nনিউজিল্যান্ড-বেলজিয়াম\n\n\nদুপুর ১২টা\n\n\n\n\n"
  },
  {
    "headline": "\nসোনমের অদ্ভুত শর্ত\n",
    "topics": [
      "প্রচ্ছদ",
      "বিনোদন",
      "বলিউড"
    ],
    "content": "\nনির্মিত হতে যাচ্ছে ‘মুন্না ভাই এমবিবিএস থ্রি’। ছবিটি পরিচালনা করবেন বলিউডের খ্যাতিমান ও আলোচিত পরিচালক রাজকুমার হিরানি। এ ছবিতে অভিনয় করার জন্য অদ্ভুত এক শর্ত বেঁধে দিলেন সোনম কাপুর।\nশিগগির শুরু হচ্ছে না ‘মুন্না ভাই এমবিবিএস থ্রি’-এর শুটিং। ‘#মিটু’ আন্দোলনে রাজকুমার হিরানির নাম উঠে আসার পর থেকে বিষয়টি নিয়ে শুরু হয়েছে জটিলতা। সঞ্জয় দত্ত ও আরশাদ ওয়ারসির পাশাপাশি এ ছবির একটি চরিত্রে অভিনয় করবেন সোনম কাপুর। সোনম জানিয়ে দিয়েছেন, ছবিতে নারী চরিত্রটিকে প্রধান চরিত্র করতে হবে। এ ছাড়া তিনি দাবি করেছেন ‘মুন্না ভাই’-এর বদলে ছবির নাম রাখতে হবে ‘মুন্নি বেহেন’। এসব দাবি কী রসিকতাচ্ছলেই করেছেন তিনি, না কি সত্যিই এমনটি চান, সেটি এই মুহূর্তে নিশ্চিত করা যাচ্ছে না।\nএসব দাবি অনিলকন্যা সোনম কাপুর সত্যিই করুন বা না করুন, ‘মুন্না ভাই’ পরিচালকের ব্যাপারে নিজের আস্থার কথা জোর গলায় প্রকাশ করেছেন। সম্প্রতি এক সাক্ষাৎকারে সোনম বলেছেন, ‘আমি #মিটু আন্দোলনের বিপক্ষে নই, কিন্তু এ বিষয়ে কাউকে অভিযুক্ত করতে হলে তাঁকে আরও সংবেদনশীল হতে হবে। এসব বিষয়ে সত্যকে বিকৃত করা ঠিক নয়। আমি রাজকুমার হিরানিকে অনেক দিন ধরে চিনি। কেবল পরিচালক হিসেবে নয়, মানুষ হিসেবেও আমি তাঁকে যথেষ্ট শ্রদ্ধা করি।’\n#মিটু আন্দোলনকে ক্ষতিগ্রস্ত না করার আহ্বান জানিয়ে সোনম কাপুর বলেছেন, ‘একজন নারী যদি এ নিয়ে মিথ্যে বলেন, তাহলে #মিটু আন্দোলন ক্ষতিগ্রস্ত হবে। বিশেষ করে রাজকুমার হিরানির মতো মানুষদের দিকে যখন আঙুল তোলা হবে।’\n‘এক লাড়কি কো দেখা তো অ্যায়সা লাগা’ ছবির প্রচারণা নিয়ে এখন ভীষণ ব্যস্ত সময় পার করছেন সোনম কাপুর। আগামীকাল পয়লা ফেব্রুয়ারি মুক্তি পাচ্ছে ছবিটি। তথ্যসূত্র: টাইমস নাউ নিউজ\n"
  },
  {
    "headline": "\nরিজার্ভের অর্থ আদায়ে যুক্তরাষ্ট্রে বাংলাদেশের মামলা\n",
    "topics": [
      "প্রচ্ছদ",
      "অর্থনীতি",
      "অপরাধ"
    ],
    "content": "\nরিজার্ভ চুরির অর্থ ফিরিয়ে আনতে ও দোষীদের বিচারে গতকাল বৃহস্পতিবার যুক্তরাষ্ট্রের ম্যানহাটন ডিস্ট্রিক্ট কোর্টে মামলা করেছে বাংলাদেশ। মামলায় অভিযোগ করা হয়, প্রায় তিন বছর আগে নিউইয়র্কের ফেডারেল রিজার্ভ ব্যাংকে রক্ষিত বাংলাদেশ ব্যাংকের আট কোটি ১০ লাখ ডলার অজ্ঞাতনামা হ্যাকাররা হাতিয়ে নেয়। এই বিপুল পরিমাণ অর্থ চুরির সঙ্গে ফিলিপাইনের রিজাল কর্মাশিয়াল ব্যাংকিং করপোরেশন (আরসিবিসি) ব্যাংকসহ কয়েকটি প্রতিষ্ঠান ও এর শীর্ষ কর্মকর্তারা জড়িতবার্তা সংস্থা রয়টার্সের প্রতিবেদনে জানানো হয়, ম্যানহাটনের ডিস্ট্রিক্ট কোর্টে করা মামলায় বাংলাদেশের পক্ষ থেকে অভিযোগে বলা হয়, ব্যাংকটির শীর্ষ কয়েকজন কর্মকর্তা এই অর্থ চুরির জন্য কয়েক বছর ধরে ‘বড় ধরনের’ ‘জটিল ষড়যন্ত্র’ করেন। বাংলাদেশ ব্যাংক বলেছে, অজ্ঞাতনামা উত্তর কোরীয় হ্যাকাররা এই চুরিতে সহায়তা করেছে। অর্থ চুরির পর তা নিউইয়র্ক সিটি ও ফিলিপাইনে আরসিবিসির অ্যাকাউন্টে স্থানান্তর করা হয়। পরে এই অর্থের বেশির ভাগ ফিলিপাইনের ক্যাসিনোর মাধ্যমে পাচার করে দেওয়া হয়।\nতবে মামলার ব্যাপারে আরসিবিসির সঙ্গে যোগাযোগের চেষ্টা করেও কোনো সাড়া পাওয়া যায়নি। তবে বাংলাদেশ মামলা করতে যাচ্ছে এটা জানতে পেরে গত বুধবার আরসিবিসি এক বিবৃতিতে জানায়, তারা এই অভিযোগের বিষয়টিকে স্বাগত জানাচ্ছে। এর ফলে আরসিবিসির জন্য সুযোগ হয়েছে আবারও তথ্য উপস্থাপন করা যে, তারা ঘটনার শিকার হয়েছে। চুরির ঘটনাটি বাংলাদেশ থেকে শুরু হয়েছে এবং এতে অজ্ঞাতনামা লোকজন জড়িত।\nবাংলাদেশ ব্যাংকের গর্ভনর ফজলে কবির বুধবার বলেন, এই মামলায় সহায়তা দিতে নিউইয়র্ক ফেড বাংলাদেশ ব্যাংকের সঙ্গে চুক্তি করেছে। তবে নিউইয়র্ক ফেডের মুখপাত্র সহায়তার ব্যাপারে কোনো মন্তব্য করতে অস্বীকৃতি জানিয়েছেন।\nজানা যায়, হ্যাকাররা প্রায় ১০০ কোটি ডলার চুরি করার ষড়যন্ত্র করেছিল। তবে তারা ১০ কোটি ১০ ডলার চুরি করতে পারে। এর মধ্যে ২ কোটি ডলার শ্রীলংকার একটি অ্যাকাউন্টে স্থানান্তর করা হয়। এর মধ্যে বানান ভুলের কারণে শ্রীলংকার অ্যাকাউন্টে স্থানান্তর করা অর্থ ফেরত আসে। ২০১৬ সালের আগস্টে ফিলিপাইনের কেন্দ্রীয় ব্যাংক চুরির অর্থ স্থানান্তর বন্ধে ব্যর্থতার কারণে আরসিবিসি ব্যাংককে রেকর্ড পরিমাণ ১৯ মিলিয়ন ডলার বা ১ কোটি ৯০ লাখ ডলার জরিমানা করে।২০১৬ সালের ফেব্রুয়ারিতে অর্থ চুরির ঘটনা ঘটলেও তা প্রকাশ পায় মার্চে। এ ঘটনায় তৎকালীন গভর্নর আতিউর রহমানকে পদত্যাগ করতে হয়। দুই ডেপুটি গভর্নরকেও সরিয়ে দেয় সরকার। ঘটনা তদন্তে সাবেক গভর্নর মোহাম্মদ ফরাসউদ্দিনকে প্রধান করে কমিটি করে সরকার। বারবার আশ্বাস দিলেও সেই প্রতিবেদন প্রকাশ করেননি সদ্য বিদায়ী অর্থমন্ত্রী আবুল মাল আবদুল মুহিত।২০১৬ সালের ৪ ফেব্রুয়ারি ছিল বৃহস্পতিবার। পরের দুই দিন সরকারি ছুটি হওয়ায় বাংলাদেশ ব্যাংকের রিজার্ভের হিসাব থেকে অর্থ বের করতে সেদিন রাতকেই বেছে নেওয়া হয়েছিল। ওই রাতেই ১৯৩ কোটি ডলার বের করার উদ্যোগ নেওয়া হয়। তবে সব আদেশ কার্যকর না হওয়ায় শেষ পর্যন্ত চুরি হয় ১০ কোটি ১০ লাখ ডলার।\nঅর্থ স্থানান্তরের বার্তা আদান-প্রদানকারী আন্তর্জাতিক নেটওয়ার্ক সেবাদাতা সংস্থা সুইফটকে (সোসাইটি ফর ওয়ার্ল্ডওয়াইড ইন্টার ব্যাংক ফিন্যান্সিয়াল টেলিকমিউনিকেশন) হ্যাক করেই এ অর্থ চুরি করা হয়। সুইফটের মাধ্যমে অর্থ স্থানান্তরের কোনো আদেশ দেওয়া হলে তার একটি কপি স্বয়ংক্রিয়ভাবে আদেশদাতা প্রতিষ্ঠানের সংশ্লিষ্ট কম্পিউটারের মাধ্যমে প্রিন্ট হওয়ার কথা থাকলেও এ ক্ষেত্রে তা হয়নি। ফলে ৫ ও ৬ ফেব্রুয়ারি এসব অর্থ পরিশোধের বিষয়ে বাংলাদেশ ব্যাংকের কাছে জানতে চায় ফেড। এরপরই বিষয়টি জানতে পারে বাংলাদেশ ব্যাংক। তার আগেই অবশ্য তাৎক্ষণিকভাবে ১০ কোটি ১০ লাখ ডলার স্থানান্তর হয়ে যায়।\nঅর্থ স্থানান্তর হয়ে যাওয়ার পর ১১ ফেব্রুয়ারি তৎকালীন গভর্নর আতিউর রহমান ফিলিপাইনের কেন্দ্রীয় ব্যাংকের গভর্নরকে ফোন করে অর্থ উদ্ধারের বিষয়ে সহায়তা চান। ১৪ ফেব্রুয়ারি ফিলিপাইনে যায় কেন্দ্রীয় ব্যাংকের প্রতিনিধিদল। এরপর দফায় দফায় সরকারের মন্ত্রী, উপদেষ্টা, গভর্নরসহ আরও অনেকে অর্থ উদ্ধার নিয়ে ফিলিপাইন, সুইফট কর্তৃপক্ষ ও ফেডের সঙ্গে সভা করে। ঘটনার তিন বছরের মাথায় মামলাটি করে কেন্দ্রীয় ব্যাংক।\nএ ঘটনায় বাংলাদেশ ব্যাংকের পক্ষ থেকে মতিঝিল থানায় করা মামলার তদন্ত করছে পুলিশের অপরাধ তদন্ত বিভাগ (সিআইডি)। দায়িত্ব পাওয়ার পর সিআইডি বারবার তদন্ত প্রতিবেদন দাখিলের জন্য আদালতের কাছ থেকে সময় চেয়ে নিয়েছে।\nআরও পড়ুন:রিজার্ভের অর্থ চুরিচাকরির আবেদনে খোলে চুরির পথবাংলাদেশ ব্যাংকের রিজার্ভ চুরিতে সেই মায়ার কারাদণ্ডদিনপঞ্জিতে বাংলাদেশ ব্যাংকের রিজার্ভের অর্থ চুরিরিজার্ভের চুরি হওয়া টাকা ফেরত আনা সম্ভব : বাংলাদেশ ব্যাংক\n"
  },
  {
    "headline": "\nবিরোধী দল নিয়ে  অস্বস্তিতে আ.লীগ\n",
    "topics": [
      "প্রচ্ছদ",
      "বাংলাদেশ",
      "রাজনীতি"
    ],
    "content": "\nএকাদশ জাতীয় সংসদ নির্বাচন নিয়ে সবার মধ্যে উদ্বেগ ছিল। সব উদ্বেগের অবসান ঘটিয়ে টানা তৃতীয়বারের মতো সরকার গঠন করেছে আওয়ামী লীগ। এর মধ্যে নির্বাচন শেষ হওয়ার এক মাস পরও হলেও এ নিয়ে নানা ধরনের আলোচনা-সমালোচনা আছে। তবে এর বাইরেও আওয়ামী লীগের জন্য কিছু অস্বস্তিকর বিষয় আছে। আর এই অস্বস্তির মূলে আছে সংসদের ভেতরে ও বাইরে বিরোধী দল কে হবে। এরশাদের জাতীয় পার্টি কেমন বিরোধী দল হবে? মন্ত্রিসভায় স্থান না পাওয়া ১৪ দলের শরিকেরা কোন পক্ষে, কী ভূমিকায় থাকবে? এ সব নিয়ে শীতের মধ্যেও রাজনীতির ময়দান গরম থাকবে বলে ধারনা করা হচ্ছে।একাদশ জাতীয় সংসদ নির্বাচনে পুনর্নির্বাচিত হওয়ার পর গত ২৪ জানুয়ারি প্রথমবারের মতো জাতির উদ্দেশে ভাষণ দেন প্রধানমন্ত্রী শেখ হাসিনা। সেই ভাষণে তিনি দেশ গড়ার জন্য বিভিন্ন দিকনির্দেশনা দেন। পাশাপাশি দেশবাসীকে ঐক্যবদ্ধ হওয়ার আহ্বান জানান। ওই ভাষণে প্রধানমন্ত্রী বিএনপিকে জাতীয় সংসদে আসার আহ্বানও জানান। যদিও প্রধানমন্ত্রীর ভাষণের কিছু পরে বিএনপির মহাসচিব মির্জা ফখরুল ইসলাম আলমগীর তাৎক্ষণিক প্রতিক্রিয়ায় সাংবাদিকদের বলেন, জাতির উদ্দেশ্যে প্রধানমন্ত্রীর দেওয়া বক্তব্য ‘প্রতারণামূলক’ এ কারণে তিনি তা প্রত্যাখ্যান করেন।এ ছাড়া প্রধানমন্ত্রী শেখ হাসিনা রাজনৈতিক দলগুলোর জন্য একটি চা-চক্রের আয়োজন করতে যাচ্ছেন আগামীকাল শনিবার। যেখানে তিনি রাজনৈতিক দলগুলোর সঙ্গে নির্বাচন পরবর্তী শুভেচ্ছা বিনিময় করবেন। একটি সূত্র জানিয়েছে, প্রধানমন্ত্রীর এই চা-চক্রের মূল উদ্দেশ্য হলো, দেশকে এগিয়ে নিতে কীভাবে সবাই মিলে আরও কাজ করা যায়—সেসব বিষয় নিয়ে খোলামেলা আলোচনা করা। এ ছাড়া দেশে রাজনৈতিক যে পরিবেশ বিরাজ করছে, সেটির একটি ‘বিশ্বাসযোগ্য’ পরিবর্তন নিয়ে আসা।এই চা-চক্রে যোগ না দেওয়ার সিদ্ধান্ত নিয়েছে জাতীয় ঐক্যফ্রন্ট। বৃহস্পতিবার বিকেলে ঐক্যফ্রন্টের সভাপতি ড. কামাল হোসেনের চেম্বারে জাতীয় ঐক্যফ্রন্টের স্টিয়ারিং কমিটির বৈঠক অনুষ্ঠিত হয়। বৈঠক শেষে বিএনপির মহাসচিব মির্জা ফখরুল ইসলাম আলমগীর সাংবাদিকদের বলেন, আগামী ২ ফেব্রুয়ারি প্রধানমন্ত্রীর আমন্ত্রণে আয়োজিত শুভেচ্ছা বিনিময় ও চা-চক্রের অনুষ্ঠানে তাঁদের কেউ যাবেন না। চা-চক্রকে ‘প্রহসন’ বলে অভিহিত করে তিনি বলেন, সেখানে যাওয়ার প্রয়োজন আছে বলে তাঁরা মনে করেন না।প্রধানমন্ত্রীর চা-চক্রে ঐক্যফ্রন্ট যোগ না দিলেও বিভিন্ন রাজনৈতিক দল যোগ দেওয়ার সিদ্ধান্ত নিয়েছে। তবে এই চা-চক্রের আগের একটি বিষয়ে এখনো অস্বস্তি কাটিয়ে উঠতে পারেনি ক্ষমতাসীন আওয়ামী লীগ। টানা তৃতীয়বার রাষ্ট্র ক্ষমতায় আসার পর আওয়ামী লীগের সামনে বড় সংকট হয়ে দেখা দেয় বিরোধী দল কে হবে? এই বিষয়টি সমাধান করতে শেষ পর্যন্ত প্রধানমন্ত্রী শেখ হাসিনাকে হস্তক্ষেপ করতে হয়েছে। তাঁর হস্তক্ষেপে এখন সংসদে আনুষ্ঠানিক বিরোধী দলের ভূমিকা পালন করছে এইচ এম এরশাদের জাতীয় পার্টি।জাতীয় পার্টি সংসদে বিরোধী দলের ভূমিকা পালন করলেও আওয়ামী লীগ চায় অন্য শরিক দলগুলোও সংসদে বিরোধী দলের ভূমিকা পালন করুক। আওয়ামী লীগ নেতা ও ১৪ দলের মুখপাত্র মোহাম্মদ নাসিম বলেছেন, আনুষ্ঠানিকভাবে বিরোধী দল না হলেও সংসদে বিরোধী দলের ভূমিকায় থাকবে ১৪ দলের শরিকেরা। তাঁর এই বক্তব্যের আগে আওয়ামী লীগের সাধারণ সম্পাদক ওবায়দুল কাদেরও এমন মন্তব্য করেছিলেন।আওয়ামী লীগ নিজের শরিকদের মধ্যে বিরোধী দল খুঁজে নিলেও সমস্যাটি এখনো কাটেনি। কারণ কেন্দ্রীয় ১৪ দলের শরিকেরা এখনো পর্যন্ত বুঝে উঠতে পারছেন না, তাঁদের ভূমিকা কী হবে। যদিও তাঁরা বলছেন, তাঁরা সংসদে বিরোধী দলের ভূমিকা পালন করবেন। সংসদে বিরোধী দলের ভূমিকা পালন করা আর বাস্তবে নির্বাচনের মাধ্যমে একটি বিরোধী দল থাকা নিশ্চয় এক কথা নয়? দুটি বিষয়ের গুণগত পার্থক্য থেকেই যায়। সংসদে বিরোধী দল নিয়ে আলোচনা হলেও সংসদের বাইরে কারা বিরোধী দল হবে, সে বিষয়ে এখনো কোনো আলোচনা শুরু হয়নি।সংসদের বাইরে আওয়ামী লীগের বিরোধী হিসেবে বিএনপি বা জাতীয় ঐক্যফ্রন্ট ভূমিকা পালন করতে চায় বা পারে। কিন্তু আওয়ামী লীগের এ বিষয়ে তেমন আগ্রহ নেই। তার কারণ হলো, বিএনপি একটি রাজনৈতিক দল হিসেবে মুক্তভাবে কোনো সভা-সমাবেশ করতে পারে না। কোথাও সভা করতে হলে পুলিশের অনুমতি নিতে হয়। নির্বাচনের আগে বিএনপির বেশির ভাগ সমাবেশ থেকে নেতা-কর্মী গ্রেপ্তারের ঘটনা ঘটেছে। যে কারণে বিএনপির জন্য আওয়ামী লীগ খুব বেশি ছাড় দেবে, এমন ভাবা করা যায় না। কারণ আওয়ামী লীগের নেতারা বিএনপিকে ছাড়া দিতে নারাজ।আওয়ামী লীগ সরকার গঠনের পর গত বুধবার সংসদের প্রথম অধিবেশন অনুষ্ঠিত হয়েছে। এই অধিবেশনের প্রতিবাদে বিএনপি ওই দিন সকালে ঢাকার জাতীয় প্রেসক্লাবের সামনে মানববন্ধন করে। সেই মানববন্ধন থেকে সংসদ বাতিল করে আবারও নির্বাচনের আহ্বান জানান বিএনপির মহাসচিব মির্জা ফখরুল ইসলাম আলমগীর। পাশাপাশি তিনি তাঁর দলের কারাবন্দী চেয়ারপারসন খালেদা জিয়া ও দলের কারাগারে থাকা নেতা-কর্মীদের মুক্তির দাবি জানান।বিএনপির মহাসচিবের দাবির বিষয়ে বৃহস্পতিবার আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের বলেন, বিএনপির নতুন নির্বাচনের দাবি হাস্যকর। গণতান্ত্রিক বিশ্ব বিএনপির অপপ্রচারে বিভ্রান্ত নয়। তাই সারা দুনিয়া নতুন সরকারকে স্বীকৃতি দিয়েছে। তাঁর এই বক্তব্যে বিএনপির প্রতি আওয়ামী লীগের মনোভাব কী, তা সহজে অনুমেয়।এক দলের বিরুদ্ধে আরেক দলের পাল্টা বক্তব্য থাকবে, এটাই স্বাভাবিক। কিন্তু বিরোধী মতকে পাত্তা না দিতে গিয়ে সংসদে ও সংসদের বাইরে যে রাজনৈতিক শূন্যতা তৈরি হয়েছে, তেমন দৃশ্য কোনো গণতান্ত্রিক দেশে কাম্য নয়। যে বিষয়টি আওয়ামী লীগ নিজেও বুঝতে পেরে, ‘ভূমিধস’ বিজয়ের পরও নিজেরা সমঝে চলছে এবং নিজে থেকে অনেক বেশি কার্যকরী ভূমিকা পালনের জন্য মরিয়া মনোভাব দেখাচ্ছে। তবে এসব কিছুর পরও দেশের রাজনীতির পরিবেশ বদলে এখন ভূমিকা রাখতে হবে আওয়ামী লীগকেই।\n"
  },
  {
    "headline": "\nকঙ্গনার ওপর চটেছেন মিষ্টি\n",
    "topics": [
      "প্রচ্ছদ",
      "বিনোদন",
      "বলিউড"
    ],
    "content": "\nমুক্তির পর থেকে ‘মনিকর্নিকা’ বেশ ভালোই ব্যবসা করছে। তবে ছবিটি নিয়ে আলোচনা, পাল্টাপাল্টি ক্ষোভের খেলা যেন থামছে না। এরই মধ্যে দৃশ্য কাটার অভিযোগে অভিনেত্রী মিষ্টি চক্রবর্তী খেপেছেন পরিচালক কঙ্গনার বিরুদ্ধে। তাঁর অভিযোগ, ছবি থেকে সব শিল্পীরই কিছু না কিছু দৃশ্য ফেলে দেওয়া হয়েছে। কিন্তু আসলেই কি তাই?\n‘মনিকর্নিকা: দ্য কুইন অব ঝাসি’ ছবিতে ঝলকারি বাঈয়ের চরিত্রে দারুণ অভিনয় করেছেন অঙ্কিতা লোখান্ডে। দৃশ্য ফেলে দেওয়া নিয়ে ভারতীয় এক সংবাদমাধ্যমকে তিনি বলেছেন, ‘আমি এ বিষয়ে কিছু জানি না। এ নিয়ে কিছু বলতেও পারব না। ছবি থেকে আমার কোনো দৃশ্য কমানো বা বাদ দেওয়া হয়নি। যে দৃশ্যগুলো ধারণ করা হয়েছিল তার সবই আছে। ফলে এ নিয়ে আমার কোনও অভিযোগ নেই।’\nছবির সাবেক পরিচালক কৃষ বলেছিলেন, ছবিতে মিষ্টি চক্রবর্তীকে গুরুত্বপূর্ণ জায়গায় রাখা হবে। সেভাবেই ছবির শুটিং করা হয়। কিন্তু কোথায় সেগুলো? কঙ্গনার বিরুদ্ধে ছবি থেকে দৃশ্য বাদ দেওয়ার অভিযোগ তুলেছেন অভিনেত্রী মিষ্টি চক্রবর্তী বলেন, ‘কৃষের সঙ্গে আমার দীর্ঘদিন ধরে এ নিয়ে আলাপ হয়েছিল। তিনি সেভাবেই আমাকে দিয়ে কাজ করিয়েছিলেন। এখন দেখি পরিচালকও নেই, আমার দৃশ্যও নেই। সুন্দর কিছু দৃশ্য ছিল আমার, কিন্তু ছবি থেকে সেগুলো হাওয়া। আমি গুরুত্বপূর্ণ এ ছবির একটি গুরুত্বহীন অংশ হতে চাইনি। বলিউডে হয়তো আমার উল্লেখযোগ্য উপস্থিতি নেই, কিন্তু অন্য ভাষার ছবিগুলোতে আমি গুরুত্বপূর্ণ কিছু কাজ করেছি।’ তাঁর দাবি, প্রায় সব অভিনয়শিল্পীর দৃশ্যই কেটে বাদ দেওয়া হয়েছে ‘মনিকর্নিকা’ থেকে। কিন্তু বাস্তবে ঘটনা সেটা নয়। হয়তো কেবল তাঁর কিছু দৃশ্যই বাদ দিয়েছেন ছবির পরিচালক ও অন্যতম অভিনয়শিল্পী কঙ্গনা রনৌত।\nএদিকে ছবিটির সাবেক পরিচালক কৃষ ছবি নিয়ে কঙ্গনার বিরুদ্ধে ক্ষোভ প্রকাশ করেছেন। দৃশ্য কেটে ছবিটিকে ছোট করে ফেলা প্রসঙ্গে তিনি বলেছেন,১শ মিনিটের ছবি, ৪০ মিনিট কেটে ফেললে কী থাকে? এক সাক্ষাৎকারে তিনি বলেন, ‘সোনু সুদ কোনো নারী পরিচালকের অধীনে কাজ করবেন না, পত্রিকায় এ খবর পড়ে আমার খারাপ লেগেছিল। ছবিটা থেকে সরে যাওয়ার জন্য আমি তাঁকে দোষারোপ করব না। কেননা বিরতির আগেই তাঁর চরিত্রটাকে মেরে ফেলার পরিকল্পনা করা হয়’\n‘মনিকর্নিকা’ ইতিমধ্যে ৫০ কোটি রুপি ব্যবসা করে ফেলেছে। এত আলোচনা-সমালোচনা-বিতর্ক চলতে থাকলেও ছবিটি মানুষকে হতাশ করেনি। সূত্র: ইন্ডিয়া টুডে\n"
  },
  {
    "headline": "\n‘সাহসের জাদুঘরে’ ঢুকবে হতাশ মানুষ, বেরোবে আশা নিয়ে\n",
    "topics": [
      "প্রচ্ছদ",
      "বাংলাদেশ"
    ],
    "content": "\n‘বেকার মাসকুলার ডিসট্রফি’ খটমট একটি রোগের নাম। এখন পর্যন্ত স্নায়ুতন্ত্রের এ রোগটি থেকে মুক্তি পেতে কোনো চিকিৎসা পদ্ধতি আবিষ্কার হয়নি পৃথিবীতে। শাহীন রেজা রাসেলের এ রোগটির সঙ্গে পরিচয় হয় কিশোর বয়সে, মাত্র দশম শ্রেণিতে পড়া অবস্থায়। রাসেলের এখন বয়স ৩৪ বছর। এ রোগের কারণে দুই পায়ের মাংসপেশি অকার্যকর হয়ে গেছে। হাতের মাংসপেশিও অকার্যকর হওয়ার সংকেত দিচ্ছে। চিকিৎসকেরা দুই বছর আগে জানিয়ে দিয়েছেন, রাসেল আয়ু আছে খুব বেশি হলে পাঁচ বছর। কিন্তু তাতে কি? তাই বলে কি জীবন থেমে যাবে? স্বপ্ন থেমে যাবে?\nবাংলাদেশ শিল্পকলা একাডেমির জাতীয় চিত্রশালার সহকারী পরিচালক শাহীন রেজা রাসেল বললেন, ‘চিকিৎসকের নির্ধারণ করা সময় বলছে, আমার হাতে খুব কম সময় আছে। মনের জোর আর সাহসের কারণে আমার বিশ্বাস এ সময়ের চেয়েও একটু বেশি সময় আমি ভালো থাকতে পারব। তবে মৃত্যু তো আসবেই। কিন্তু মরে যাওয়ার আগেই মরতে চাই না, জীবনটাকে উদ্‌যাপন করেই মরতে চাই।’\nপরিকল্পনা জানতে চাইলে রাসেলের দুই চোখে স্বপ্ন খেলা করে। জানালেন, তাঁর মাথায় ‘সাহসের জাদুঘর’ করার পরিকল্পনা ঘুরছে। মানুষ হতাশ হন, আবার কিছু মানুষকে দেখেই তারা উজ্জীবিত হন। কেউ হয়তো দুটি কৃত্রিম পা দিয়েই এভারেস্ট জয় করেছেন। কেউ মুখ দিয়ে ছবি আঁকছেন। স্টিভেন হকিংয়ের গল্প যে কাউকে নতুন ভাবে চিন্তা করতে শেখাবে। দেশে বিদেশের নানান প্রতিবন্ধকতার পরও সফল মানুষদের গল্প, তাঁদের ব্যবহার করা জিনিসপত্র থাকবে সাহসের জাদুঘরে। এ জাদুঘরে হতাশ মানুষ ঢুকলে বের হবেন এক বুক আশা নিয়ে। এক সময় হাঁটতে পারলেও এখন রাসেলের নিত্যসঙ্গী একটি হুইল চেয়ার। শিল্পকলা একাডেমিতে তিনি কাজ করছেন ২০১৩ সাল থেকে। শুরুতে মহাপরিচালকের একান্ত সচিব হিসেবে দায়িত্ব পালন করেন। হুইল চেয়ার সঙ্গী হওয়ার পর পুরোনো ভবনটিতে হুইল চেয়ার নিয়ে যাতায়াতের র‍্যাম্প না থাকায় তিনি জাতীয় চিত্রশালার এ পদের দায়িত্ব নেন।\nমঙ্গলবার শিল্পকলা একাডেমিতে শাহীন রেজা রাসেলের অফিস কক্ষে বসেই কথা হয়। কথা বলার ফাঁকে তিনি তাঁর দাপ্তরিক দায়িত্বও পালন করছিলেন। জানালেন তাঁর অতীত, বর্তমান এবং ভবিষ্যৎ স্বপ্নের কথা।একটি কিশোর যখন প্রথম জানতে পারে সে আস্তে আস্তে মৃত্যুকে আলিঙ্গন করতে যাচ্ছে সে কি তা সহজভাবে মেনে নিতে পেরেছিল?-একটু হেসে রাসেল বললেন,‘কিশোর বয়সে এ রোগের কথা জানার পর আমি মেনে নিতে পারিনি। এক বছর স্কুলের পড়াশোনাও ঠিকমতো করতে পারিনি। হতাশা গ্রাস করেছিল। বাড়ির কাছে একটি লাইব্রেরি ছিল, দিনের বেশির ভাগ সময় কাটত সেখানেই। আর সেখানেই পরিচয় হয় পদার্থবিজ্ঞানী ও গণিতজ্ঞ স্টিভেন উইলিয়াম হকিংসহ অনেকের সঙ্গে। তাঁদের জীবনী পড়ে বুঝতে পারি, আমি ভুল করছি। তারপর জীবনকে নিয়ে নতুনভাবে উপলব্ধির জন্ম।’\nজন্মের পর একদম সুস্থ ছিলেন রাসেল। ২০০০ সালে একটু জ্বর হয়েছিল, তারপর চিকিৎসকের কাছে গেলে চিকিৎসক কিছু একটা সন্দেহ করেন। ঢাকার বড় বড় হাসপাতাল হয়ে কলকাতার বেলভিউ ক্লিনিকের চিকিৎসক অভিজিৎ চ্যাটার্জি জানালেন রোগটির কথা। বয়স অল্প হলেও সত্যটা জানতে হবে বলেই চিকিৎসক রাসেলকে জানিয়েছিলেন, আগামী ১০ বছরের মধ্যে রাসেলের সঙ্গী হবে হুইল চেয়ার। প্রস্রাব-পায়খানার নিয়ন্ত্রণ কমে আসবে। রাসেল বেশ দৃঢ় গলায় ১০ বছরকে টেক্কা দেওয়া প্রসঙ্গে বললেন,‘জেনেটিক এ রোগটির কারণে শরীরে নানান জটিলতা জানান দেওয়া শুরু করেছে অনেক আগে থেকেই। তবে শুধু আমার মনের জোরে এই হুইল চেয়ার সঙ্গী হতে সময় লেগেছে সাড়ে ১৬ বছর।’ শারীরিক নানান জটিলতা নিয়ে রাসেল জানালেন, এখন দুই পায়ে মশা বসলেও তিনি টের পান। কিন্তু পা দিয়ে হাঁটা সম্ভব হয় না এমনকি দাঁড়াতেও পারেন না। বুঝতে পারছেন দুই হাতের শক্তি আস্তে আস্তে কমে যাচ্ছে। এভাবে এক সময় হার্ট এবং ফুসফুসের মাংসপেশি অকার্যকর হয়ে যাবে এবং একসময় তা মৃত্যু পর্যন্ত নিয়ে যাবে।\nবর্তমান কাজ সম্পর্কে জানতে চাইলে রাসেল জানান, তিনি তিরন্দাজ নাট্যদল প্রতিষ্ঠা করেন ২০০৯ সালে। দুটো মঞ্চ নাটক এবং ১৪টি পথনাটক লিখেছেন। রক্তঋণ নাটকে কেন্দ্রীয় চরিত্রে হুইল চেয়ার নিয়েই অভিনয় করেছেন রাসেল। রাসেল এ পর্যন্ত নিজের বইয়ের প্রচ্ছদ আঁকা ছাড়াও শিল্পকলা একাডেমির প্রায় তিন হাজার গ্রাফিক ডিজাইন করে দিয়েছেন। মাগুরার শ্রীপুর উপজেলার ছেলে মেয়েরা যাঁরা বিভিন্ন বিশ্ববিদ্যালয়ে পড়ছেন তাঁদের নিয়ে গড়ে তোলেন প্রজ্বলন নামের একটি সংগঠন। দুই ঈদে সংগঠনের সদস্যরা বাড়ি গেলে জ্ঞান উৎসব, মুক্তিযোদ্ধাদের সম্মানিত করা, গাছ লাগানোসহ বিভিন্ন কার্যক্রম পরিচালনা করেন। লাঠিখেলা, বাউলগানের মতো বিভিন্ন খেলার আয়োজন করেন।\nআবৃত্তি সংগঠন বৈঠকের সভাপতি হিসেবে দায়িত্ব পালন করছেন রাসেল। এ পর্যন্ত রাসেলের লেখা তিনটি কবিতার বই বাজারে এসেছে। এবারের বই মেলায় ‘মন গহিনে বিরান বাড়ি’ নামের একটি কবিতার বই প্রকাশিত হবে। এ পর্যন্ত রাসেলের নিজের লেখা ও সুর করা গানের সংখ্যা ১৮টি। রাসেলের মতে, মৃত্যুর চিন্তা মাথা থেকে দূরে রাখতে সংস্কৃতিকে একটি মাধ্যম হিসেবে বেছে নিয়েছেন।\nআলাপের প্রায় পুরো সময়ে রাসেল বারবার কৃতজ্ঞতা জানান স্ত্রী জাকিয়া হাসানাতের প্রতি। ঢাকা বিশ্ববিদ্যালয়ে শান্তি ও সংঘর্ষ অধ্যয়ন বিভাগে রাসেলের সহপাঠী ছিলেন জাকিয়া। পাঁচ বছর ভালোবাসার সম্পর্কের পর বিয়ে করেন তাঁরা। স্বামীর বিভিন্ন কাজে সহায়তা করতে গিয়ে ভালো ফলাফল করেও কোনো চাকরি করা হয়নি জাকিয়ার।\n\n"
  },
  {
    "headline": "\nচীনের ‘গুয়াম কিলার’ আঘাত হানবে যুক্তরাষ্ট্রে\n",
    "topics": [
      "প্রচ্ছদ",
      "আন্তর্জাতিক",
      "এশিয়া"
    ],
    "content": "\nকয়েক দিন আগেই ডংফেং-৪১ নামের ক্ষেপণাস্ত্রের সফল পরীক্ষা চালায় চীন। এবার বিশ্বের অন্যতম পরাশক্তি চীন নতুন ধরনের আরেকটি ক্ষেপণাস্ত্র উদ্ভাবন করেছে। এ ক্ষেপণাস্ত্রগুলো সাগরে শত্রুর দ্রুতবেগে চলা জাহাজে আঘাত হানতে পারবে। শুধু তাই নয়, আস্ত একটি বিমানবাহী রণতরিও গুঁড়িয়ে দিতে পারবে। এমনটাই দাবি করেছে বেইজিং।\nসাউথ চায়না মর্নিং পোস্টের খবরে বলা হয়েছে, দূরপাল্লার নতুন ব্যালিস্টিক ডিএফ-২৬ নামের ক্ষেপণাস্ত্রটি প্রশান্ত মহাসাগরে যুক্তরাষ্ট্রে গুয়াম দ্বীপেও আঘাত হানতে সক্ষম। এ পরীক্ষায় ওয়াশিংটনের মাথাব্যথার কারণও হয়ে উঠতে পারে। চীনের সামরিক বিশ্লেষকেরা ক্ষেপণাস্ত্রটিকে গুয়াম কিলার বলছে। চীনের নতুন তৈরি গুয়াম কিলার ক্ষেপণাস্ত্রটি সাড়ে পাঁচ হাজার দূরের লক্ষ্যতে সফলভাবে আঘাত হানতে পারে।\n২০১৫ সালের ৩ সেপ্টেম্বর বেইজিংয়ের তিয়েনআনমেন স্কয়ারে সামরিক কুজকাওয়াজে প্রথমবারের প্রদর্শন করা হয় ব্যালিস্টিক ক্ষেপণাস্ত্র ডিএফ-২৬। এরপর এ নিয়ে হইচই পড়ে যায় এশিয়া-প্রশান্ত মহাসাগরীয় অঞ্চলে। তখন প্রায় প্রতি সপ্তাহে ডিএফ–২৬ নিয়ে খবর প্রকাশ হতে থাকে চীনের গণমাধ্যমে।\nচীনের গণমাধ্যম গ্লোবাল টাইমসে প্রকাশিত ভিডিওটিতে দেখা যায়, চার পাখাওয়ালা ক্ষেপণাস্ত্রটি প্রচণ্ড গতিতে উড়ে গিয়ে একটি জাহাজে আঘাত হেনে ধ্বংস করে ফেলছে। সম্প্রতি মার্কিন কংগ্রেসের একটি প্যানেল চীনের এ ক্ষেপণাস্ত্র সম্পর্কে সতর্ক করে দিয়ে একটি প্রতিবেদনও প্রকাশ করে। প্রতিবেদনে চীনের গুয়াম কিলার ক্ষেপণাস্ত্রকে যুক্তরাষ্ট্রের প্রতিরক্ষার জন্য উদ্বেগের কারণ হিসেবে উল্লেখ করা হয়েছে।\n"
  }
]