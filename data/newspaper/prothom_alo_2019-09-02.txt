
কোরিয়ায় আন্তর্জাতিক শিক্ষার্থীদের সংগঠনের প্রীতিসভা


দক্ষিণ কোরিয়ায় আন্তর্জাতিক শিক্ষার্থীদের সংগঠনের এক প্রীতিসভা অনুষ্ঠিত হয়েছে। দেশটির হান্নাম ইউনিভার্সিটিতে ‘সোসাইটি অব নেপালিজ স্টুডেন্টস ইন কোরিয়ার (সনসিক) ১৬তম বার্ষিক সাধারণ সভা (২০১৯) উপলক্ষে এই প্রীতিসভা অনুষ্ঠিত হয়।
সভায় দেশটিতে অধ্যয়নরত বিভিন্ন দেশের ছাত্র সংগঠনের কার্যনির্বাহী পরিষদের সদস্যদের বিশেষ অতিথি হিসেবে আমন্ত্রণ জানানো হয়। বাংলাদেশি স্টুডেন্টস অ্যাসোসিয়েশন ইন কোরিয়ার (বিএসএকে) কার্যনির্বাহী পরিষদের তিনজন প্রতিনিধি এ সভায় যোগদান করেন। দুই দিনব্যাপী সনসিকের বার্ষিক সাধারণ সভা ২৪ ও ২৫ আগস্ট অনুষ্ঠিত হয়।
সনসিকের সাধারণ সভায় প্রধান অতিথি হিসেবে উপস্থিত ছিলেন দেশটিতে নিযুক্ত নেপালের রাষ্ট্রদূত রাম সিং থাপা। তিনি সনসিকের সাধারণ সভায় বিএসএকে ও অন্য দেশের ছাত্র সংগঠনের প্রতিনিধিদের স্বতঃস্ফূর্ত অংশগ্রহণকে স্বাগত ও এ ধরনের অনুষ্ঠানের মাধ্যমে আন্তর্জাতিক ছাত্র সংগঠনগুলোর মধ্যে এক সৌহার্দ্যপূর্ণ সম্পর্ক বজায় থাকবে বলে আশা প্রকাশ করেন।
সভায় বিএসএকের পক্ষে বিশেষ অতিথি হিসেবে উপস্থিত ছিলেন কার্যনির্বাহী পরিষদের সদস্য এস এম নাসির উদ্দিন, মিলন চৌধুরী ও মো. গোলাম রাব্বানী। তাঁদের মধ্যে মো. গোলাম রাব্বানী বিএসএকের বর্তমান কার্যক্রম ও কার্য পরিচালনা পরিষদ সম্পর্কে উপস্থিত সবাইকে অবহিত করার পাশাপাশি সংগঠনটির ভবিষ্যৎ কিছু সম্ভাব্য পরিকল্পনার কথাও ব্যক্ত করেন।
বিএসএকের প্রতিনিধিদের পাশাপাশি সভায় বিশেষ অতিথি হিসেবে আরও উপস্থিত ছিলেন ঘানা স্টুডেন্টস অ্যাসোসিয়েশনের (ঘাএসকেএ) প্রতিনিধিরা। তাঁরা তাঁদের বক্তব্যের একপর্যায়ে এখন থেকে সনসিকের পাশাপাশি বিএসএকেও আরও একটি সহযোগী সংগঠন হিসেবে তাঁদের পাশে পাওয়ার আশা ব্যক্ত করেন। ফলে বিএসএকের সঙ্গে আন্তর্জাতিক পৃষ্ঠপোষকতায় কার্যক্রম পরিচালনায় ফিলিপাইন ও নেপালের সঙ্গে এবার ঘানা স্টুডেন্টস অ্যাসোসিয়েশনও তাদের সহযোগিতার হাত বাড়িয়ে দিয়ে ভবিষ্যৎ দিনগুলোতে যৌথ উদ্যোগে একাডেমিক কনফারেন্স, সেমিনারসহ নানাবিধ অনুষ্ঠান করার পথ সুগম করে।
মূলত এ ধরনের আন্ত-সম্পর্কিত কার্যক্রম শুরু হয়েছে চলতি বছরের ২৯ জুন সিউলের এশিয়ান-কোরিয়ান সেন্টারে ফিলিপাইন স্টুডেন্টস অ্যাসোসিয়েশন ইন কোরিয়া (পিকো), সোসাইটি অব নেপালিজ স্টুডেন্টস ইন কোরিয়া ও বাংলাদেশি স্টুডেন্টস অ্যাসোসিয়েশন ইন কোরিয়ার যৌথ উদ্যোগে আয়োজিত আন্তর্জাতিক রিসার্চ কলোকিউম ২০১৯-এর মধ্য দিয়ে।
এর মাধ্যমে দেশটিতে বিএসএকে আন্তর্জাতিক শিক্ষার্থীদের কাছেও বাংলাদেশি শিক্ষার্থীদের সেবায় নিয়োজিত অন্যতম সংগঠন হিসেবে ব্যাপকভাবে প্রশংসিত হয়, যেখানে শুধু বিএসএকের কার্যনির্বাহী পরিষদের সদস্যরাই নন, বরং সংগঠনটির দিকনির্দেশক হিসেবে বর্তমান উপদেষ্টামণ্ডলীর সদস্যরাও উপস্থিত ছিলেন।
বিএসএকে ও বিদেশি শিক্ষার্থীদের এই ধরনের যৌথ আয়োজন আন্ত-সম্পর্কিত কার্যক্রম বৃদ্ধির পথ আরও গতিশীল ও কোরিয়ায় অধ্যয়নরত শিক্ষার্থীদের জন্য বহুমাত্রিক সম্ভাবনার দ্বার উন্মোচনে সহায়ক ভূমিকা পালন করবে। আর এভাবেই বাংলাদেশি স্টুডেন্টস অ্যাসোসিয়েশন ইন কোরিয়া তার মূল লক্ষ্য ও উদ্দেশ্য বাস্তবায়ন করে ব্র্যান্ডিং বাংলাদেশের ধারক-বাহক হিসেবে নিজস্ব স্বকীয়তা বজায় রাখতে সক্ষম হবে।
উল্লেখ্য, বিএসএকে দক্ষিণ কোরিয়ায় অধ্যয়নরত বাংলাদেশি শিক্ষার্থীদের সংগঠন। ২০১১ সালে একদল উদ্যমী শিক্ষার্থীদের প্রচেষ্টায় সম্পূর্ণ অরাজনৈতিক, অলাভজনক ও স্বেচ্ছাসেবী সংগঠন হিসেবে প্রতিষ্ঠিত হয়।
প্রতিষ্ঠাকাল থেকে দেশটিতে অধ্যয়নরত শিক্ষার্থীদের নানাবিধ প্রয়োজনে সেবা প্রদানসহ বিবিধ কার্যক্রমের মধ্য দিয়ে সংগঠনটি তার নিজস্ব স্বকীয়তা ধরে রেখেছে। সময়ের পরিক্রমায় সংগঠনটি শুধু স্বদেশি শিক্ষার্থীদের কাছেই জনপ্রিয়তা অর্জন করেনি, বিদেশি শিক্ষার্থীদের কাছেও দিন দিন বাড়ছে এর গ্রহণযোগ্যতা।
বিএসএকে সম্পর্কে বিস্তারিত জানতে ভিজিট করুন।
এ ছাড়া বিএসএকে ফেসবুক গ্রুপে যোগাযোগ করা যাবে।
মো. গোলাম রাব্বানী: কার্যনির্বাহী সদস্য, বিএসএকে ও পিএইচডি গবেষক, আন্তর্জাতিক সম্পর্ক, চোন্নাম ন্যাশনাল ইউনিভার্সিটি, দক্ষিণ কোরিয়া।



সড়ক দুর্ঘটনায় দুই ভাইসহ তিন রোহিঙ্গা নিহত


টেকনাফ-কক্সবাজার আঞ্চলিক সড়কে যাত্রীবাহী অটোরিকশা ও পিকআপ ভ্যানের মুখোমুখি সংঘর্ষে তিন রোহিঙ্গা নিহত হওয়ার খবর পাওয়া গেছে। এতে আহত হয়েছেন চারজন। আঞ্চলিক সড়কের হোয়াইক্যং নামক এলাকায় সোমবার দুপুর ১২টার দিকে এ ঘটনা ঘটে।
নিহত তিনজন হলেন মোহাম্মদ আইয়ুব (১৭), তার ভাই মোহাম্মদ নুর (২৫) এবং আবদুল হোছাইন (৩০)। তাঁরা সবাই টেকনাফের জাদিমোরা শালবাগান রোহিঙ্গা শরণার্থীশিবিরের বাসিন্দা।
পুলিশ ও প্রত্যক্ষদর্শীরা জানান, দুর্ঘটনার শিকার ব্যক্তিরা টেকনাফের জাদিমোরা শালবাগান রোহিঙ্গা শরণার্থীশিবির থেকে উখিয়ায় বালুখালী শরণার্থীশিবিরে বিয়ে অনুষ্ঠানে যোগ দিতে যাচ্ছিলেন। হোয়াইক্যং নামক এলাকায় পৌঁছালে তাঁদের অটোরিকশায় বিপরীত দিকে থেকে আসা একটি পিকআপ ভ্যান ধাক্কা দেয়। এতে ঘটনাস্থলে মোহাম্মদ আইয়ুব ও তার ভাই মোহাম্মদ নুর মারা যান। আর হাসপাতালে মারা যান আবদুল হোছাইন। এ ঘটনায় আহত ব্যক্তিরা হলেন আমির হামজা (২১), দিলদার বেগম (৩৫), শিশু মো. জুবাইর (৭) ও অটোরিকশাচালক শামশুল আলম (২৮)। স্থানীয় লোকজন আহত ব্যক্তিদের উদ্ধার করে হোয়াইক্যং চাকমারকূল রোহিঙ্গা শরণার্থীশিবিরে সেভ দ্য চিলড্রেন হাসপাতালে নেয়। পরে সেখান থেকে উন্নত চিকিৎসার জন্য কক্সবাজার সদর হাসপাতালে পাঠানো হয়।
নয়াপাড়া হাইওয়ে পুলিশের উপপরিদর্শক (এসআই) শরীফ হাসান প্রথম আলোকে বলেন, ‘দুর্ঘটনার খবর পেয়ে ঘটনাস্থলে গেলে আহত কাউকে পাওয়া যায়নি। তবে এ ঘটনায় তিনজন মারা গেছে বলে শুনেছি। দুর্ঘটনাকবলিত অটোরিকশাটি পুলিশ হেফাজতে নেওয়া হয়েছে।’



বিশ্বকাপের পথে আরেকটু এগিয়ে গেল বাংলাদেশ


টি-টোয়েন্টি বিশ্বকাপের স্বাদ পুরোনো হয়ে গেছে বাংলাদেশের জন্য। নারী ক্রিকেটাররা এর আগেই তিনটি বিশ্বকাপের স্বাদ পেয়েছেন টি-টোয়েন্টি ফরম্যাটে। তবু আইসিসির নিয়মে র‍্যাঙ্কিংয়ে শীর্ষ সাতে জায়গা করতে না পারায় এবারও বাছাইপর্ব খেলতে হচ্ছে বাংলাদেশকে। দল অবশ্য ওসব ভাবনা মাথায় না রেখে নিজেদের কাজটাই করছে। টানা দুই জয়ে গ্রুপ এর শীর্ষে উঠে গেছে বাংলাদেশ।
পাপুয়া নিউগিনির বিপক্ষে সহজ জয়ই কাম্য ছিল বাংলাদেশের। কিন্তু বৃষ্টি বিঘ্নিত ম্যাচে কার্টেল ওভার সব হিসাবনিকাশে গোল পাকিয়ে দিচ্ছিল। ১৭ ওভারে নেমে আসা ইনিংসও শেষ করতে পারেনি বাংলাদেশ। ১৬.৩ ওভারের সময় বৃষ্টি নামায় বাংলাদেশের ইনিংস শেষ ধরে নেওয়া হয়। ৮ উইকেটে ১০৩ রানে থামে বাংলাদেশের ইনিংস। এ স্কোরের জন্যও ফাহিমা খাতুনের কাছে কৃতজ্ঞ থাকবে বাংলাদেশ।
শেষ দুই বলে চার মারা ফাহিমা ১৮ বলের ইনিংসে আরও তিনটি বাউন্ডারি মেরেছেন। তাঁর ১৮ বলে ৩২ রানের ইনিংসটিই শেষ পর্যন্ত বাংলাদেশের জয়ের পেছনে মূল ভূমিকা রেখেছে। ফাহিমার এ ইনিংসের আগে বাংলাদেশ দল রীতিমতো ধুঁকছিল। ১০ ওভারে ৪ উইকেটে ৪৪ রান তোলা বাংলাদেশ ৪৬ রানে পঞ্চম উইকেট হারিয়েছিল। ফাহিমার প্রতি আক্রমণেই এক শ পেরিয়ে বাংলাদেশ। দলের দ্বিতীয় সর্বোচ্চ রান সানজিদার। তাঁর ইনিংসটি ফাহিমার উল্টো ঢঙে গড়া। ৩২ বলে ২ চারে ১৯ রান করেছেন ওপেনার সানজিদা।
তবু ফাহিমা নয়, ম্যাচ সেরা হয়েছেন নাহিদা আকতার। বৃষ্টি আইনে ৮ ওভারে ৫৯ রানের লক্ষ্য পেয়েছিল পাপুয়া নিউগিনি। ১০ উইকেট হাতে নিয়ে এমন লক্ষ্য প্রায় ছুঁয়েই ফেলেছিল তারা। অধিনায়ক সালমার ২ ওভারে ২১ রান তুলেছে নিউগিনি। রিতু মনি ২ উইকেট তুলে বাঁধ না দিলে বিপদেই পড়ত বাংলাদেশ। শেষ ওভার ৭ উইকেট হাতে নিয়ে শুরু করেছিল নিউগিনি। দরকার ছিল মাত্র ১১ রান। কিন্তু প্রথম ওভারে ৬ রান দিয়ে ১ উইকেট পাওয়া নাহিদা শেষ ওভারে ছিলেন দুর্দান্ত। মাত্র ৪ রান দিয়েছেন, ওভারের শুরুতেই তুলে নিয়েছেন ২ উইকেট। ব্যাটিংয়ে ফাহিমার সঙ্গে ২৪ রানের জুটি গড়ার পর ১০ রানে ৩ উইকেট। নাহিদাকে সেরা বলা ছাড়া উপায়ও ছিল না।
টান দুই জয়ে ও শ্রেয়তর রানরেটে সেমিফাইনালে ওঠা প্রায় নিশ্চিত বাংলাদেশের। আর সেমিফাইনাল পেরোলেই টানা চতুর্থবারের মতো টি-টোয়েন্টি বিশ্বকাপে চলে যাবে বাংলাদেশ।



বৌভাত শেষে বাবার বাড়ি ফেরা হলো না নববধূর


বৌভাতের অনুষ্ঠান শেষে স্বামী-স্বজনদের সঙ্গে বাবার বাড়ি ফিরছিলেন নববধূ নিশাত পারভীন। কিন্তু জীবিত অবস্থায় বাবার বাড়ি ফেরা হয়নি তাঁর। ট্রাকের চাপায় পিষ্ট হয়ে মারা গেছেন তিনি। ঢাকা-আরিচা মহাসড়কে সাভারের হেমায়েতপুরে গতকাল রোববার গভীর রাতে এ দুর্ঘটনা ঘটে।
নিহত নিশাত পারভীন হেমায়েতপুরের আলমনগর সুগন্ধা হাউজিংয়ের নেছার আহাম্মেদের মেয়ে। গত শুক্রবার রাজধানীর মিরপুরের বেনারসি পল্লির বাসিন্দা স্বপনের সঙ্গে তাঁর বিয়ে হয়। রোববার ছিল তাঁদের বৌভাতের অনুষ্ঠান।
পুলিশ ও নিহত নারীর স্বজনদের সঙ্গে কথা বলে জানা গেছে, মেয়ের বৌভাতের অনুষ্ঠানে যোগ দিতে রোববার দুপুরে আত্মীয়স্বজন নিয়ে মিরপুরে যান নিশাতের মা-বাবা। অনুষ্ঠান শেষে রাতে মেয়ে ও জামাতাকে নিয়ে তিনটি মাইক্রোবাসে করে সাভারে ফিরছিলেন তাঁরা। রোববার দিবাগত রাত আড়াইটার দিকে মাইক্রোবাসগুলো হেমায়েতপুরের আলমনগর সুগন্ধা হাউজিংয়ের কাছে পৌঁছালে একটি ট্রাক নিশাতকে বহনকারী মাইক্রোবাসটিকে ধাক্কা দেয়। ধাক্কার পরপরই মাইক্রোবাসের দরজা ভেঙে রাস্তায় পড়ে যান নিশাত। পরে ট্রাকটি নিশাতের ওপর দিয়ে চালিয়ে চলে গেলে ঘটনাস্থলেই মারা যান তিনি। একই মাইক্রোবাসে থাকা নিশাতের স্বামী স্বপন ও বাবা নেছার আহম্মেদও আহত হন।
পেছনের মাইক্রোবাসে থাকা নিশাতের মা নুসরাত জাহান বলেন, ‘প্রথমে একটি ট্রাকের ধাক্কায় আমাদের মাইক্রোবাসটি সড়ক বিভাজকের সঙ্গে ধাক্কা খায়। এরপরই আরেকটি ট্রাক সামনের মাইক্রোবাসটিকে ধাক্কা দেয়। সঙ্গে সঙ্গে আমার মেয়ে, জামাতা ও স্বামী রাস্তায় পড়ে যান। পরে ট্রাকটি আমার মেয়েকে পিষে রেখে চলে যায়।’
সাভার মডেল থানার উপপরিদর্শক (এসআই) মুহাম্মদ ফারুক হোসেন প্রথম আলোকে বলেন, ট্রাকের ধাক্কায় মাইক্রোবাসটি দুমড়েমুচড়ে যায়। মাইক্রোবাস থেকে রাস্তায় ছিটকে পড়ার পর ট্রাকের চাপায় পিষ্ট হয়ে মারা যান নিশাত। এ ঘটনায় একই পরিবারের আরও পাঁচজন আহত হয়েছেন। 



মেসে কলেজছাত্রীর ঝুলন্ত লাশ


কুষ্টিয়া শহরের পৌর গোরস্থানপাড়ায় একটি মেসে এক কলেজ ছাত্রী আত্মহত্যা করেছেন বলে পুলিশ জানিয়েছে। কোনো অভিযোগ না থাকায় সোমবার পরিবারের কাছে ওই ছাত্রীর মরদেহ হস্তান্তর করা হয়।
মারা যাওয়া ওই শিক্ষার্থীর নাম তাসনিহা তাহরিন ওরফে তমা (২২)। তিনি কুষ্টিয়া সরকারি কলেজে ব্যবস্থাপনা বিভাগের সম্মান প্রথম বর্ষের ছাত্রী ও কুষ্টিয়ার দৌলতপুর উপজেলার তারাগুনিয়া গঙ্গারামপুর গ্রামের তাসিকুল ইসলামের মেয়ে। রোববার মধ্য রাতে তাসনিহার মরদেহ উদ্ধার করা হয়।
পুলিশ ও স্থানীয়দের ভাষ্য, রোববার দিবাগত রাত সাড়ে বারটার দিকে গলায় ওড়না পেঁচিয়ে তাসনিহা আত্মহত্যা করেন। এর আগে মুঠোফোনে অনেকবার কল করেও সাড়া পায়নি তাসনিহার প্রেমিক। পরে ওই যুবক ওই বাড়িতে যান এবং স্থানীয়দের সহযোগিতায় ওই কক্ষে ঢুকে সিলিং ফ্যানের সঙ্গে ঝুলন্ত অবস্থায় তাসনিহাকে দেখেন। পুলিশ জানায়, ভাড়া করা ওই কক্ষে তাসনিহা একাই থাকতেন। পাশের কক্ষে থাকেন আরেক ছাত্রী। ঝুলন্ত অবস্থায়ই তাঁর মৃত্যু হয়েছিল।
কুষ্টিয়া মডেল থানার ভারপ্রাপ্ত কর্মকর্তা (ওসি) নাসির উদ্দিন ওই ছাত্রীর বাবার বরাত দিয়ে বলেন, মেয়েটি একই কলেজের স্নাতকোত্তর শ্রেণির এক ছেলেকে ভালোবাসতেন। ওই ছেলেকে বিয়ে করার জন্য তাসনিহা নিজের পরিবারকেও জানিয়েছিলেন। পরিবার তাঁকে পছন্দের পাত্রের সঙ্গে স্নাতক শেষ করার পর বিয়ে দেবে বলে সিদ্ধান্ত দেয়। পুলিশ জানিয়েছে, মেয়ের বাবা তাদের জানিয়েছেন, তাসনিহা ও ওই যুবকের মধ্যে কোনো দ্বন্দ্ব ছিল বলে তাদের জানা নেই।
ওসি নাসির উদ্দিন আরও বলেন, পরিবারের কোনো অভিযোগ না থাকায় ময়নাতদন্ত ছাড়া লাশ হস্তান্তর করা হয়েছে। এ ঘটনায় থানায় একটি অপমৃত্যুর মামলা হয়েছে।



মিথ্যা তথ্যে ‘মুক্তিযোদ্ধা কোটায়’ চাকরি, অবশেষে ধরা


পিতার সনদ দেখিয়ে মুক্তিযোদ্ধা কোটায় সরকারি চাকরি নিয়েছিলেন দুই ভাই ও এক বোন। দুজন পুলিশের উপপরিদর্শক (এসআই) এবং একজন প্রাথমিক বিদ্যালয়ের সহকারী শিক্ষক। ছয় বছর ধরে তাঁরা চাকরি করছেন। ইতিমধ্যে চাকরিও স্থায়ী হয়েছে। কিন্তু ওই সনদই বুমেরাং হয়েছে তাঁদের জন্য। দুর্নীতি দমন কমিশনের (দুদক) অনুসন্ধানে ওই মুক্তিযোদ্ধা সনদে থাকা বিভিন্ন স্বাক্ষর ভুয়া ও জাল প্রমাণ হয়েছে। আর তাই বাবা ও তিন সন্তানের বিরুদ্ধে মামলা করেছে সংস্থাটি।
পাবনার বাসিন্দা ডা. মো. ইসমাইল হোসেনের ছেলে মো. সালাহউদ্দিন আল-মামুন ২০১২ সালের ২৮ জুন পুলিশের এসআই পদে নিয়োগের জন্য রাজশাহী রেঞ্জের উপমহাপুলিশ পরিদর্শক (ডিআইজি) বরাবর আবেদন করেন। আবেদনপত্রে অন্য কাগজপত্রের সঙ্গে তাঁর পিতার নামে থাকা মুক্তিযোদ্ধার একটি সনদও জমা দেন। ওই সনদের মাধ্যমে মুক্তিযোদ্ধা কোটায় ২০১৩ সালের ১৭ নভেম্বর পুলিশে যোগ দেন। ২০১৪ সালের ৩ ডিসেম্বর এসআই হিসেবে বগুড়ার গাবতলী মডেল থানায় যোগ দেন। বর্তমানে তিনি নওগাঁর আত্রাই থানায় কর্মরত।
ইসমাইল হোসেনের আরেক ছেলে মো. শাহাবউদ্দিন ২০১২ সালে একই সনদ দেখিয়ে এসআই পদে নিয়োগের জন্য আবেদন করে নিয়োগ পান। ২০১৫ সালের ২২ ডিসেম্বর এসআই পদে স্থায়ী নিয়োগ পান। বর্তমানে তিনি রাজশাহীর পুলিশ সুপারের কার্যালয়ে কর্মরত। ইসমাইল হোসেনের তৃতীয় সন্তান মোছাম্মৎ রুখসানা ইয়াসমিন মুক্তিযোদ্ধা কোটায় ২০১২ সালের ৩ ডিসেম্বর সহকারী শিক্ষক হিসেবে আবেদন করে নিয়োগপ্রক্রিয়া শেষে ২০১৩ সালের ১৯ নভেম্বর পাবনার চাটমোহরে ৫০ নম্বর সোন্দভা সরকারি প্রাথমিক বিদ্যালয়ে নিয়োগ পান। বর্তমানে তিনি ওই স্কুলেই কর্মরত। এ ক্ষেত্রেও তিনি বাবার সনদ দেখিয়ে মুক্তিযোদ্ধা কোটায় নিয়োগ পান।
দুদকের অনুসন্ধানে দেখা গেছে, মো. ইসমাইল হোসেনের কাছে থাকা মুক্তিযোদ্ধার সনদের ক্রমিক নম্বর ৫২৭৯৯, যা ২০০১ সালের ১২ জানুয়ারি ইস্যু করা হয়েছে বলে দেখা গেছে। ওই সনদে বাংলাদেশ মুক্তিযোদ্ধা সংসদের চেয়ারম্যান আবদুল আহাদ চৌধুরীর স্বাক্ষর রয়েছে, যেটিও জাল। এ ছাড়া আছে গণপ্রজাতন্ত্রী বাংলাদেশ সরকারের প্রধানমন্ত্রী ও মুক্তিযোদ্ধা সংসদের পৃষ্ঠপোষক ও প্রধান উপদেষ্টা শেখ হাসিনার প্রতিস্বাক্ষর। সনদে তিনি পাবনার একজন বীর মুক্তিযোদ্ধা দাবি করে বাংলাদেশের স্বাধীনতাযুদ্ধে সক্রিয়ভাবে অংশগ্রহণ করার ঘোষণা দিয়েছেন। অথচ দুদকের যাচাই-বাছাইয়ে সব তথ্য জাল ও ভুয়া বলে প্রমাণ হয়েছে। এই সনদ সম্পর্কে বাংলাদেশ মুক্তিযোদ্ধা সংসদের কেন্দ্রীয় কমান্ড কাউন্সিলে রেজিস্টারে লিপিবদ্ধ কোনো তথ্য পাওয়া যায়নি।
দুদকের অনুসন্ধানে ইসমাইল হোসেন ও তাঁর ওই তিন সন্তান অন্যায়ভাবে সরকারি চাকরিতে নিয়োগ পাওয়ার জন্য প্রতারণা-জালিয়াতির মাধ্যমে সংগৃহীত মুক্তিযোদ্ধার সনদ ব্যবহার করেছেন। এ ছাড়া জেনেশুনে ভুয়া সনদকে খাঁটি হিসেবে ব্যবহার করে ‘মুক্তিযোদ্ধার সন্তান কোটায়’ চাকরি নিয়ে ও চাকরিতে কর্মরত থেকে বেতন-ভাতা ও যাবতীয় সুযোগ-সুবিধাদি গ্রহণ করে অপরাধ করেছেন। ইসমাইল হোসেনের তিন সন্তান জেনেশুনে প্রতারণা ও জালিয়াতির মাধ্যমে নিজেদের মুক্তিযোদ্ধার সন্তান দাবি করে চাকরি নিয়ে সরকারি সুযোগ-সুবিধাদি ভোগ করে আসছেন।
এ ঘটনায় দুদকের প্রধান কার্যালয়ের অনুমোদন নিয়ে গত ২৮ আগস্ট সংস্থার পাবনা সমন্বিত জেলা কার্যালয়ে ইসমাইল হোসেন ও তাঁর তিন সন্তানকে আসামি করে মামলা করেছেন দুদকের সহকারী পরিচালক মো. ওয়াহিদুজ্জামান। তাঁদের বিরুদ্ধে ৪২০/৪৬৭/৪৬৮/৪৭১/১০৯ দণ্ডবিধি এবং ১৯৪৭ সনের দুর্নীতি প্রতিরোধ আইনের ৫(২) ধারায় অভিযোগ আনা হয়েছে।



বাংলাদেশ ১০ বছর ধরে প্রবৃদ্ধিতে শীর্ষে : অর্থমন্ত্রী


অর্থমন্ত্রী আ হ ম মুস্তফা কামাল বলেছেন, চলতি মূল্যপদ্ধতিতে ২০০৯ সাল থেকে ১০ বছর ধরে বাংলাদেশ প্রবৃদ্ধিতে বিশ্বে শীর্ষ স্থান অধিকার করে আছে।
অর্থ মন্ত্রণালয়ের এক সংবাদ বিজ্ঞপ্তিতে বলা হয়, আজ সোমবার অর্থমন্ত্রী মন্ত্রিসভা বৈঠকে ‘স্পেকটেটর ইনডেক্স’ শীর্ষক এক প্রতিবেদনের উদ্ধৃতি দিয়ে এ কথা বলেন।২৯ আগস্ট প্রকাশিত ওই প্রতিবেদনে বিশ্বের শীর্ষ ২৬টি জিডিপি স্থান অধিকারকারী দেশের অবস্থা তুলে ধরা হয়েছে।প্রকাশিত প্রতিবেদনটিতে বিশ্বের বিভিন্ন দেশের জিডিপি তুলে ধরা হয়েছে। বাংলাদেশ ১৮৮ শতাংশ, চীন ১৭৭, ভারত ১৭৭, ইন্দোনেশিয়া ৯০, মালয়েশিয়া ৭৮, অস্ট্রেলিয়া ৪১ ও ব্রাজিল ১৭ শতাংশ জিডিপি অর্জন করেছে।মন্ত্রিসভা বৈঠকে এই অসামান্য সাফল্যের জন্য গোটা দেশবাসীর পক্ষ থেকে প্রধানমন্ত্রী শেখ হাসিনাকে অভিনন্দন জানিয়ে মুস্তফা কামাল বলেন, বাংলাদেশ সামনে এগিয়ে যাচ্ছে এবং এই অগ্রযাত্রা অব্যাহত থাকবে।এ সময় অর্থমন্ত্রী আরও আশা করেন, বাংলাদেশ বৈশ্বিক অর্থনৈতিক অঙ্গনে শিগগিরই জোরালো উদাহরণ স্থাপন করতে যাচ্ছে।অর্থমন্ত্রী আরও বলেন, প্রধানমন্ত্রী শেখ হাসিনার বিচক্ষণ ও গতিশীল দিকনির্দেশনায় অর্থনীতিতে আরও ব্যাপক সাফল্য অর্জনের মধ্য দিয়ে জাতির জনক বঙ্গবন্ধু শেখ মুজিবুর রহমানের স্বপ্নের ‘সোনার বাংলা’ গড়ে তোলা সম্ভব।
অর্থমন্ত্রী আ হ ম মুস্তফা কামাল বলেছেন, চলতি মূল্যপদ্ধতিতে ২০০৯ সাল থেকে ১০ বছর ধরে বাংলাদেশ প্রবৃদ্ধিতে বিশ্বে শীর্ষ স্থান অধিকার করে আছে।অর্থ মন্ত্রণালয়ের এক সংবাদ বিজ্ঞপ্তিতে বলা হয়, আজ সোমবার অর্থমন্ত্রী মন্ত্রিসভা বৈঠকে ‘স্পেকটেটর ইনডেক্স’ শীর্ষক এক প্রতিবেদনের উদ্ধৃতি দিয়ে এ কথা বলেন।২৯ আগস্ট প্রকাশিত ওই প্রতিবেদনে বিশ্বের শীর্ষ ২৬টি জিডিপি স্থান অধিকারকারী দেশের অবস্থা তুলে ধরা হয়েছে।প্রকাশিত প্রতিবেদনটিতে বিশ্বের বিভিন্ন দেশের জিডিপি তুলে ধরা হয়েছে। বাংলাদেশ ১৮৮ শতাংশ, চীন ১৭৭, ভারত ১৭৭, ইন্দোনেশিয়া ৯০, মালয়েশিয়া ৭৮, অস্ট্রেলিয়া ৪১ ও ব্রাজিল ১৭ শতাংশ জিডিপি অর্জন করেছে।মন্ত্রিসভা বৈঠকে এই অসামান্য সাফল্যের জন্য গোটা দেশবাসীর পক্ষ থেকে প্রধানমন্ত্রী শেখ হাসিনাকে অভিনন্দন জানিয়ে মুস্তফা কামাল বলেন, বাংলাদেশ সামনে এগিয়ে যাচ্ছে এবং এই অগ্রযাত্রা অব্যাহত থাকবে।এ সময় অর্থমন্ত্রী আরও আশা করেন, বাংলাদেশ বৈশ্বিক অর্থনৈতিক অঙ্গনে শিগগিরই জোরালো উদাহরণ স্থাপন করতে যাচ্ছে।অর্থমন্ত্রী আরও বলেন, প্রধানমন্ত্রী শেখ হাসিনার বিচক্ষণ ও গতিশীল দিকনির্দেশনায় অর্থনীতিতে আরও ব্যাপক সাফল্য অর্জনের মধ্য দিয়ে জাতির জনক বঙ্গবন্ধু শেখ মুজিবুর রহমানের স্বপ্নের ‘সোনার বাংলা’ গড়ে তোলা সম্ভব।



‘লাখ-লাখ টাকাই সবকিছু নয়’



আসন্ন মৌসুমে নিজের পছন্দের ফরোয়ার্ড পজিশনে খেলার জন্য ক্লাব বদলের ইঙ্গিত দিয়েছেন মাহবুবুর রহমান সুফিল। শোনা যাচ্ছে বসুন্ধরা কিংস ছেড়ে আরামবাগে ফিরে এসেছেন জাতীয় দলের এই ফরোয়ার্ড।
টাকা পেলে ফুটবলাররা সাইড বেঞ্চে বসে থাকতেও রাজি। দেশের ফুটবলের এটা নিয়মিত ঘটনা। মোটা অঙ্কের বিনিময়ে ক্লাব বদল করেন। কিন্তু খেলার সুযোগ না পেয়ে সাইড বেঞ্চে বসে থেকে পার করে দেন মৌসুম। ভবিষ্যতের কথা না ভেবে এক মৌসুমের টাকাটাই যেন তাদের কাছে সব। জাতীয় দলের দুই গোলরক্ষকের একই ক্লাবে খেলার ঘটনা দেখা গেছে বাংলাদেশে। তবে স্রোতের বিপরীতে হাঁটার মতো ফুটবলারও আছেন। জাতীয় দলের তরুণ ফরোয়ার্ড মাহবুবুর রহমান সুফিল স্রোতের উল্টোদিকে যেতে চাইছেন।
মোটা অঙ্কের বিনিময়ে সুফিলকে ধরে রাখতে চেয়েছিল বসুন্ধরা কিংস। বিশ্বস্ত সূত্রমতে টাকার অঙ্কে প্রায় ৬০ লাখ। কিন্তু নিয়মিত খেলার জন্য ও নিজের মূল পজিশনে (ফরোয়ার্ড) খেলার জন্য সে প্রস্তাব ফিরিয়ে দিয়েছেন তরুণ এই ফরোয়ার্ড। গুঞ্জন শোনা যাচ্ছে বসুন্ধরার প্রস্তাবের চেয়ে প্রায় ১০ লাখ টাকা কমে আরামবাগ ক্রীড়াসঙ্গে ফিরে এসেছেন সুফিল। আরামবাগ থেকেই আগের মৌসুমে বসুন্ধরায় যোগ দিয়েছিলেন।
শেষ মৌসুমে বসুন্ধরার জার্সিতে মাঠে খুব একটা অনিয়মিত ছিলেন না। ২৪ ম্যাচের মধ্যে খেলেছেন ১৮টিতেই। এর মধ্যে একাদশে ছিলেন ১৩ ম্যাচে। কিন্তু প্রথাগত ফরোয়ার্ডকে খেলতে হয়েছে রাইটব্যাক পজিশনে। নামের পাশে যোগ হয়নি কোনো গোলও। তাই নতুন মৌসুমে নিজের পছন্দের ফরোয়ার্ড পজিশনে খেলার জন্যই ক্লাব বদলের পথে হাটতে যাচ্ছেন সুফিল।
ক্লাব বদল নিয়ে সরাসরি কিছু না বললেও তাজিকিস্তানে রওনা হওয়ার আগে ব্যক্তিগত বার্তাটা ঠিকই দিয়েছেন সুফিল। নিজের পজিশনে খেলার আগ্রহ গুরুত্বই বেশি তাঁর কাছে, ‘লাখ লাখ টাকা বেশি পাওয়ার চেয়ে আমার কাছে খেলাটা গুরুত্বপূর্ণ। আমি এমন দলে খেলতে চাই, যেখানে নিয়মিত খেলতে পারব এবং নিজের পছন্দের পজিশনেই। ইতিমধ্যে রাইটব্যাকে খেলে আমার অ্যাটাকিং চরিত্র কমে গিয়েছে। এটা নিয়ে খুবই দুশ্চিন্তায় আছি। এভাবে চলতে থাকলে জাতীয় দল থেকেও আমার বাদ পড়ার সম্ভাবনা আছে। ফলে ক্লাবের হয়ে নিয়মিত ফরোয়ার্ড পজিশনে খেলাটা জরুরি।’
আরামবাগে যোগ দেওয়ার বিষয়টি নিয়ে অবশ্য এখনই ভাবতে চান না সুফিল। তাঁর কথায় সবচেয়ে বেশি খুশি হওয়ার কথা জাতীয় দলের কোচ জেমি ডের। ‘রাইটব্যাক’ সুফিলকে নিয়ে সবচেয়ে বেশি হতাশা ছিল জাতীয় দলের কোচেরই। চেনা ছন্দে ফিরে পেতে চাচ্ছিলেন তাঁর প্রিয় ফরোয়ার্ডকে। জাতীয় দলের একজন কোচ কেনই-বা চাইবেন না!
গতি আর বলের নিয়ন্ত্রণ কাজে লাগিয়ে দুর্দান্ত গোল করতে জুড়ি নেই শ্রীমঙ্গলের এই ছেলের। গত বছর সেপ্টেম্বরে ঘরের মাঠে সাফ ফুটবলে ভুটানের বিপক্ষে নিজের দ্বিতীয় আন্তর্জাতিক ম্যাচেই চোখজুড়ানো গোল করেছিলেন। সতীর্থ মিডফিল্ডার ইমন বাবুর লব বক্সের ডান প্রান্তে পড়তেই গতিতে ভুটানিজ ডিফেন্ডারদের পেছনে ফেলে ভলি, দূরের পোস্ট দিয়ে বল জালে।
এর আগে মার্চে লাওসের বিপক্ষে অভিষেকের ম্যাচেও করেছিলেন গোল। সুফিলের গায়ে জাতীয় দলের জার্সি তুলে দিয়েছিলেন অ্যান্ড্রু ওর্ড। ভিয়েনতিয়েনের সে ম্যাচে ২-১ গোলে হারের দিকেই এগিয়ে যাচ্ছিল বাংলাদেশ। কিন্তু ৯২ মিনিটে ত্রাণকর্তা হয়ে হাজির বদলি নামা অভিষিক্ত সুফিল। নতুন জার্সির ঘ্রাণ গায়ে লেগে থাকতে থাকতে গোল করে বাংলাদেশকে ফিরিয়েছিলেন সমতায়।
নিশ্চয় ভুলে যাওয়ার কথা নয়, গত বছর এশিয়ান গেমসের কথা। সেখানেও করেছিলেন এক গোল। থাইল্যান্ডের বিপক্ষে ১-১ গোলে ড্র হওয়া ম্যাচে বাংলাদেশকে এগিয়ে নিয়েছিলেন তিনিই। সিনিয়র বা অনূর্ধ্ব-২৩ দল ছাড়াও বয়সভিত্তিক অন্য জাতীয় দলেও তাঁর পায়ে গোল দেখা গেছে নিয়মিতই। গত বছর ভুটানে অনুষ্ঠিত অনূর্ধ্ব-১৮ সাফে ভারতের বিপক্ষে ৩-০ গোলে পিছিয়ে পড়ে ৪-৩ গোলে ম্যাচ জয়ের কথাও নিশ্চয়ই ভোলেননি? ওই ম্যাচে সমতাসূচক গোলটি এসেছিল তাঁর হেডেই। তাজিকিস্তানে অনুষ্ঠিত এএফসি অনূর্ধ্ব-১৯ বাছাই পর্বেও তিন ম্যাচ খেলে গোল করেছিলেন ৩ টি। শ্রীলঙ্কার বিপক্ষে ৪-০ গোলের জয়ের ম্যাচে জোড়া গোল এসেছিল সুফিলের পা থেকে। আর মালদ্বীপের বিপক্ষে তাঁর একমাত্র গোলেই জয় পেয়েছিল বাংলাদেশ।
সেই ফরোয়ার্ডকে রাইটব্যাক হিসেবে খেলতে দেখে কষ্ট হচ্ছিল জেমির। ফলে সুফিলে ফরোয়ার্ড পজিশনে খেলার আকুলতার কথা শুনে নিশ্চয় খুশি হওয়ার কথা বাংলাদেশের ব্রিটিশ কোচের।



ফোনে পরিচয় থেকে প্রেম, ডেকে নিয়ে ধর্ষণ


নরসিংদীর রায়পুরা উপজেলায় এক নারী (২১) পোশাককর্মীকে গণধর্ষণের অভিযোগ উঠেছে। রায়পুরায় গতকাল রোববার দিবাগত রাত ১২টার দিকে এ ঘটনা ঘটে। এই ঘটনায় গ্রেপ্তার দুজন আদালতে স্বীকারোক্তিমূলক জবানবন্দি দিয়েছেন বলে জানিয়েছ পুলিশ।
গ্রেপ্তার দুজন হলেন শিপন মিয়া (২০) ও তাঁর সহযোগী শামীম মিয়া (১৯)। তাঁরা রায়পুরা উপজেলার বাসিন্দা। তাঁদের আজ সোমবার আদালতের মধ্যে কারাগারে পাঠিয়েছে পুলিশ।
পুলিশ সূত্রে জানা গেছে, ওই নারীর বাড়ি গোপালগঞ্জে। তিনি কাজের সূত্রে গাজীপুরে থাকেন। বিয়ের প্রলোভন দেখিয়ে গণধর্ষণ করেছে বলে তিনি অভিযোগ করেছেন। এই ঘটনায় তিনি বাদী হয়ে তিনজনকে আসামি করে রায়পুরা থানায় একটি মামলা করেছেন। ওই নারীকে নরসিংদী সদর হাসপাতালে ডাক্তারি পরীক্ষা করানো হয়েছে। মামলার অন্য আসামি রুবেল মিয়া (২৫) ঘটনার পর থেকে পালাতক।
মামলার এজাহার সূত্রে জানা গেছে, ওই নারীর সঙ্গে দেড় বছর আগে রায়পুরারফোনে শিপন মিয়ার পরিচয় হয়। এরপর সেই সূত্রে তাঁদের মধ্যে প্রেমের সম্পর্ক গড়ে ওঠে। একপর্যায়ে শিপন তাঁকে বিয়ে করবেন বলে আশ্বাস দিয়ে রায়পুরায় যাওয়ার প্রস্তাব দেন। শিপনের কথামতো রোববার রাতে গাজীপুর থেকে রায়পুরায় রওনা দেন ওই নারী। রায়পুরার নীলকুঠি বাসস্ট্যান্ডে নামার পর শিপন ও তাঁর দুই সহযোগী শামীম ও রুবেল তাঁর সঙ্গে দেখা করেন। পরে খাবার খাওয়ার কথা বলে একটি রিকশার গ্যারেজে নিয়ে বসিয়ে রাখেন। এরপর সেখানে তিনজন মিলে পালাক্রমে ধর্ষণ করেন। একপর্যায়ে গ্যারেজ থেকে ওই নারী পালিয়ে আসতে সক্ষম হন।
রায়পুরা থানার পরিদর্শক মোজাফফর হোসেন বলেন, স্থানীয় লোকজনের মাধ্যমে ঘটনা জানতে পেরে পুলিশ অভিযুক্ত দুই আসামিকে গ্রেপ্তার করে। তাঁরা দুজনেই নরসিংদীর অতিরিক্ত চিফ জুডিশিয়াল ম্যাজিস্ট্রেট শামীমা আক্তারের আদালতে ঘটনার দায় স্বীকার করে ১৬৪ ধারায় জবানবন্দি দিয়েছেন।



রোহিঙ্গাদের মুঠোফোন সেবা বন্ধের নির্দেশ: যথাযথ পদক্ষেপ নেবে অ্যামটব


মুঠোফোন অপারেটরদের সংগঠন অ্যাসোসিয়েশন অব মোবাইল টেলিকম অপারেটরস অব বাংলাদেশ (অ্যামটব) বলেছে, জাতীয় পরিচয় তথ্যভান্ডারে (এনআইডি) সংরক্ষিত তথ্যের সঙ্গে আঙুলের ছাপ যাচাই করার পরই কেবল মোবাইলের সিম সক্রিয় হয়।
আজ রোববার বাংলাদেশ টেলিযোগাযোগ নিয়ন্ত্রণ কমিশন (বিটিআরসি) মোবাইল অপারেটরদের চিঠি দিয়ে রোহিঙ্গাদের মুঠোফোন সেবা বন্ধের নির্দেশ দেওয়ার পর এক প্রতিক্রিয়ায় এ কথা জানায় অ্যামটব।
অ্যামটবের মহাসচিব এস এম ফরহাদ বলেন, ‘মোবাইল অপারেটরেরা সব সময়ই বিটিআরসির নির্দেশনা মেনে চলে। এ ব্যাপারে তারা নিজেদের আয়ত্তের মধ্যে সম্ভব যথাযথ পদক্ষেপ নেবে।’ তিনি আরও বলেন, ‘আরেকটি বিষয় বলা দরকার, এনআইডি তথ্যভান্ডারের সঙ্গে আঙুলের ছাপ মিলিয়ে নিশ্চিত হওয়ার পরেই কেবল মোবাইল সিম সক্রিয় করা হয়।’
বিটিআরসির চিঠিতে বলা হয়েছে, রোহিঙ্গা ক্যাম্পে কোনো প্রকার সিম বিক্রি করা যাবে না। পাশাপাশি রোহিঙ্গাদের মুঠোফোন সুবিধা দেওয়ার বিষয়েও নিষেধ করেছে বিটিআরসি। এ বিষয়ে আগামী সাত কার্যদিবসের মধ্যে ব্যবস্থা নিয়ে বিটিআরসিকে জানাতে বলা হয়েছে।
এক বিজ্ঞপ্তিতে জানানো হয়, ডাক ও টেলিযোগাযোগ মন্ত্রী মোস্তাফা জব্বারের নির্দেশনার পর বিটিআরসি এই চিঠি দিয়েছে। চিঠিতে বলা হয়েছে, রাষ্ট্রীয় নিরাপত্তা ও গুরুত্ব বিবেচনা, আইনশৃঙ্খলা রক্ষা ও জন সুরক্ষার স্বার্থে রোহিঙ্গারা যাতে মুঠোফোন সুবিধা না পায়, সেটি নিশ্চিত করতে আগেও বলা হয়েছিল। কিন্তু কমিশন রোহিঙ্গা ক্যাম্প পরিদর্শনকারী কমিটি, গণমাধ্যমে প্রকাশিত খবর, আইন প্রয়োগকারী সংস্থা ও গোয়েন্দা সংস্থার মাধ্যমে ক্যাম্পে রোহিঙ্গাদের মধ্যে ব্যাপক হারে সিম ব্যবহারের তথ্য পেয়েছে।
আরও পড়ুন:
রোহিঙ্গাদের মোবাইল সুবিধা বন্ধের নির্দেশ



গণশৌচাগারের দেয়ালে নাজিরের পটচিত্র


একটি পাখি চারটি ডিম দিয়েছে। দুটি ডিম ফুটেছে। এর একটি থেকে পাখির ছানা বের হলো। অন্য ডিমটি থেকে বের হলো বাঘের ছানা! এমন আরও নানা কাহিনি ফুটে উঠেছে নাজির হোসেনের নতুন পটচিত্রে। আর এবারের বড় পরিসরে আঁকা পটচিত্রটি করা হয়েছে রাজধানীর বাংলাদেশ শিল্পকলা একাডেমি প্রাঙ্গণের একটি গণশৌচাগারের গায়।
জাতীয় নাট্যশালা ও চিত্রশালার মাঝখানে সীমানাপ্রাচীরের কাছের গণশৌচাগারটি অনেকটা অযত্ন–অবহেলায় পড়েছিল। পটচিত্রশিল্পী নাজির হোসেন মনের মাধুরী দিয়ে সেটিকে রাঙিয়ে দিয়েছেন। এখন এটিকে গণশৌচাগারের চেয়ে ছবিতে ভরা বিশাল আকৃতির ক্যানভাস বলেই বেশি মনে হয়। শৌচাগারের সীমানাপ্রাচীরমুখী দেয়ালটি ছাড়া বাকি তিনটি দেয়ালে নাজির আবহমান বাংলাদেশকে ফুটিয়ে তুলেছেন। গত ২৪ আগস্ট তিনি কাজ শুরু করেন। আঁকা শেষ হলো আজ সোমবার।
শিল্পকলা একাডেমি প্রাঙ্গণেই কথা হলো নাজিরের সঙ্গে। তিনি জানালেন, গত ২০ আগস্ট একাডেমি প্রাঙ্গণে পটচিত্র করছিলেন। সে সময়ই এই শৌচাগারটি তার নজরে আসে। তারপর একাডেমির চারুকলা বিভাগের গাইড লেকচারার সুজন মাহাবুবের মাধ্যমে মহাপরিচালকের অনুমতি ও সহযোগিতা পান নাজির। শুরু হয় শৌচাগার রাঙিয়ে তোলার কাজ। তবে কাজটির জন্য তিনি কোনো পারিশ্রমিক নেননি। নাজির বললেন, ‘শিল্পকলায় দেশি-বিদেশি অনেক মানুষ এই প্রাঙ্গণে আসে। আমি চাই তারা আমাদের লোকজ সংস্কৃতির সঙ্গে পরিচিত হোক।’ ফোনে কথা হলো সুজন মাহাবুবের সঙ্গে। তিনি বললেন, ‘আমাদের মহাপরিচালক চান শিল্পকলা একাডেমির প্রতিটি ইঞ্চি নান্দনিক হোক। সেই লক্ষ্য থেকেই নাজিরকে এই কাজটি দেওয়া হয়।’ 
তিনটি দেয়ালে মোটিফ হিসেবে ব্যবহার করা হয়েছে বেঙ্গল টাইগার, নদী, শাপলা, হাতি, মৎস্যকন্যা, পরি, প্যাঁচা, ময়ূর, বাউল, জেলে, কৃষক, গাঁয়ের বধূ, নৌকা ইত্যাদি। ছবিতে ছবিতে বলা হয়েছে সেই কচ্ছপ ও খরগোশের গল্প, বাঘের কণ্ঠ থেকে বকের হাড় বের করার গল্পসহ নানা লোককাহিনি। রং হিসেবে প্রাধান্য পেয়েছে লাল, হলুদ, সবুজ, সাদা, কালো ও নীল।
নাজির চান, ঢাকার প্রতিটি দেয়াল পটচিত্রে ছেয়ে যাক। তিনি বললেন, ‘পটচিত্রকলায় পৃষ্ঠপোষকতা নেই। পৃষ্ঠপোষকতা পেলে লোকশিল্পের মাধ্যমে বিশ্ববাসীর কাছে বাংলাদেশকে তুলে ধরতে পারতাম। শিল্পকলাবিষয়ক প্রতিষ্ঠানগুলোর উচিত আধুনিক শিল্পকলার সঙ্গে লোকজ শিল্পকলার মেলবন্ধন ঘটানো। যাতে পটচিত্রের মতো মাধ্যম গুরুত্ব না হারায়।’
পটুয়া নাজির হোসেনের জন্ম ১৯৮২ সালে, দিনাজপুরে। ১৯৯৪ সালে শিল্পকলায় হাতেখড়ি। ২০০০ সাল থেকে পটচিত্রচর্চা শুরু করেন। এখন পর্যন্ত তাঁর মোট ৫২টি চিত্রকর্ম প্রদর্শনী হয়েছে। তাঁর পটচিত্রে বিষয় হয়েছে মহান মুক্তিযুদ্ধ, ভাষা আন্দোলন, আবহমান বাংলার রূপ এবং দেশের খেটে খাওয়া মানুষের জীবনযাপন।



ভারতীয়রা দেখতে পাবেন বিটিভি


আজ সোমবার সকাল থেকে ভারতে দেশটির ডিশ ফ্রি আর্ট টেলিভিশন দূরদর্শনের ডিটিএইচ প্ল্যাটফর্ম-ডিডির মাধ্যমে বাংলাদেশ টেলিভিশন—বিটিভির অনুষ্ঠান সম্প্রচার চালু হয়েছে।প্রধানমন্ত্রী শেখ হাসিনার সভাপতিত্বে অনুষ্ঠিত মন্ত্রিপরিষদের সভায় এ বিষয়ে জানানো হয়েছে। সভা শেষে এক প্রেস ব্রিফিংয়ে মন্ত্রিপরিষদ সচিব মোহাম্মদ শফিউল আলম এ কথা জানান।তিনি বলেন, ‘ভারত তাদের জাতীয় টেলিভিশন “দূরদর্শনের” মাধ্যমে বিটিভির অনুষ্ঠান সম্প্রচার চালু করবে মর্মে দুদেশের মধ্যে একটি চুক্তি স্বাক্ষরিত হয়। প্রধানমন্ত্রী শেখ হাসিনা গত ৬-৭ জুন ভারত সফরকালে এই চুক্তি স্বাক্ষর করেন।’
ভারতের ডিশ ফ্রি আর্ট টেলিভিশন দূরদর্শনের ডিটিএইচ প্ল্যাটফর্ম-ডিডির মাধ্যমে স্থানীয় সময় আজ সকাল ৯টা থেকে বিটিভির অনুষ্ঠান সম্প্রচার চালু হয়।
কিন্তু তথ্যমন্ত্রী হাছান মাহমুদ নগরীর রামপুরার বিটিভির অডিটোরিয়ামে আজ বেলা তিনটায় এই অনুষ্ঠান সম্প্রচারের আনুষ্ঠানিক উদ্বোধন করেন।



হাতিরঝিল থানার নাশকতার মামলায় ফখরুলসহ বিএনপির ৮ নেতার জামিন


রাজধানীর হাতিরঝিল থানার নাশকতার মামলায় বিএনপির মহাসচিব মির্জা ফখরুল ইসলাম আলমগীরসহ আটজন কেন্দ্রীয় নেতা জামিন মঞ্জুর করেছেন আদালত। ঢাকার মুখ্য মহানগর হাকিম আদালত (সিএমএম) আজ সোমবার জামিনের এই আদেশ দেন।
জামিনপ্রাপ্ত অপর সাতজন বিএনপি নেতা হলেন, মওদুদ আহমেদ, আবদুল মঈন খান, গয়েশ্বর চন্দ্র রায়, নজরুল ইসলাম খান, মির্জা আব্বাস, আমীর খসরু মাহমুদ চৌধুরী এবং রুহুল কুদ্দুস তালুকদার দুলু।
আসামিপক্ষের আইনজীবী বিএনপি নেতা মাসুদ আহমেদ তালুকদার প্রথম আলোকে বলেন, বিএনপি মহাসচিবসহ আটজন আজ ঢাকার সিএমএম আদালতে হাজির হয়ে জামিনের আবেদন করেন। শুনানি শেষে আদালত আসামিদের জামিন মঞ্জুর করেছেন। এই মামলায় আপিল বিভাগের নির্দেশনা অনুযায়ী মির্জা ফখরুলসহ আটজন আদালতে আত্মসমর্পণ করেন।  মাসুদ আহমেদ তালুকদার আরও বলেন, জামিন শুনানি তিনি আদালতকে বলেন, হাতিরঝিল থানায় করা মামলাটি গায়েবি মামলার উৎকৃষ্ট উদাহরণ। মামলায় আসামিদের বিরুদ্ধে যে অভিযোগ আনা হয়েছে আদৌ এমন কোনো ঘটনা ঘটেনি। এ নিয়ে গণমাধ্যমে খবরও প্রকাশিত হয়েছে।
নাশকতার অভিযোগে মির্জা ফখরুল ইসলাম আলমগীরসহ ৫৫ জনের বিরুদ্ধে গত বছরের ১ অক্টোবর রাজধানীর হাতিরঝিল থানায় মামলা করে পুলিশ। মামলার এজাহারে বলা হয়, সোহরাওয়ার্দী উদ্যানে সমাবেশে দলের মহাসচিব মির্জা ফখরুল ইসলাম আলমগীরসহ কেন্দ্রীয় নেতারা সরকারবিরোধী উসকানিমূলক বক্তব্য দেন এবং তাঁদের এমন বক্তব্যের পর রাত আটটার দিকে হাতিরঝিল থানার মগবাজার রেলগেট এলাকায় বিএনপি, ছাত্রদল, যুবদল ও জামায়াত-শিবিরের ৭০ থেকে ৮০ জন নেতা-কর্মী জড়ো হন । তাঁরা রাস্তায় যানবাহন চলাচলে বাধা দেন। তাঁরা পুলিশকে হত্যার উদ্দেশ্যে ইটপাটকেল ছোড়েন এবং আইনশৃঙ্খলা রক্ষাকারী বাহিনীর সদস্যদের মারধর করেন, ককটেলের বিস্ফোরণ ঘটান।আদালত সূত্র বলছে, এই মামলায় পুলিশ এখনো আদালতে কোনো প্রতিবেদন জমা দেয়নি। 



বিরতির পর ফিরেছেন মেহরাব


অনেক দিন বিরতিতে থাকার পর আবার গানে ফিরেছেন ক্লোজআপ ওয়ান তারকা মেহরাব। এরই মধ্যে কিছু মৌলিক গান করেছেন। কাজ করছেন আরও কয়েকটি গানের। শিগগির গানগুলো প্রকাশ করবেন মেহরাব। আজ সোমবার তিনি প্রথম আলোকে এসব তথ্য জানান।
২০০৫ সালের ক্লোজআপ ওয়ান প্রতিযোগী ছিলেন মেহরাব। প্রথম না হলেও স্বকীয় গান এবং বৈচিত্র্যের জন্য তিনি আলোচনায় আসেন। পরিচিতি পান। সেই থেকে গানকেই পেশা হিসেবে নিয়েছেন। মঞ্চে এবং অডিও মাধ্যমে গাওয়ার পাশাপাশি তিনি সুর ও সংগীত পরিচালনা করেন। গানের ভুবনে নিয়মিত এবং সক্রিয় ছিলেন তিনি। মাঝে বিরতি নিলেন কেন? মেহরাব বলেন, ‘টানা কাজ করতে গিয়ে ক্লান্ত হয়ে গিয়েছিলাম। তাই কিছুদিন বিরতি নিয়েছি। আজ (সোমবার) থেকে আবার ফিরলাম।’
গত জুলাই মাসে হঠাৎ বিয়ে করেন মেহরাব। জানালেন, আত্মীয় রুশী চৌধুরীকে অনেক আগে থেকেই পছন্দ করতেন। সেই ভালো লাগা থেকে ভালোবাসা আর ভালোবাসা থেকে বিয়ে। তবে বড় কোনো অনুষ্ঠান হয়নি।
বিয়েতে দুই পরিবারের সদস্য এবং ঘনিষ্ঠ কয়েকজন বন্ধু উপস্থিত ছিলেন। তাঁর স্ত্রী ঢাকা বিশ্ববিদ্যালয়ের চারুকলা অনুষদের সাবেক শিক্ষার্থী ও রাজনীতির সঙ্গে জড়িত।
বর্তমানে সংসার আর নিজের স্টুডিওর কাজে বেশি সময় কাটছে মেহরাবের। তিনি বলেন, ‘আমার মতো করে গান করছি। এবার আমি নিয়মিত নতুন গান প্রকাশের জন্য প্রস্তুত। এর মধ্যে তিনটি নতুন মৌলিক গান চূড়ান্ত হয়েছে। “শোন না”, “আকাশি রং” এবং “ভালোবাসি খুব”। পাশাপাশি আরও তিনটি গানের কাজ চলছে। নভেম্বরের মাঝে গানগুলো শ্রোতারা শুনতে পারবেন। বিভিন্ন টিভি চ্যানেলের আয়োজনের পাশাপাশি কনসার্টের ব্যস্ততা রয়েছে বছরজুড়েই।’
মেহরাব আরও বলেন, ‘ছোটবেলা থেকেই আমার ইংলিশ রক, জ্যাজ, ব্লুজের প্রতি দুর্বলতা। চর্চাও করেছি। আমি কিছু ইংলিশ গান কাভার করছি। নিজের ইউটিউব চ্যানেল এবং ফেসবুকে পেজে দেব।’



নিজের সিট ছেড়ে গণরুমে উঠলেন ডাকসু নেতা


ঢাকা বিশ্ববিদ্যালয়ের আবাসনসংকটের ফলাফল গণরুমব্যবস্থা। এক কক্ষে গাদাগাদি করে থাকেন অনেক শিক্ষার্থী। গত মার্চে ডাকসু ও হল সংসদ নির্বাচন হলেও এ অবস্থার কোনো পরিবর্তন হয়নি। আশ্বাস দিয়েও কোনো সমাধান করতে না পারার আক্ষেপ থেকে এবার গণরুমে গিয়ে উঠেছেন ডাকসুর এক সদস্য। গণরুম সমস্যার সমাধানে বিশ্ববিদ্যালয় প্রশাসন দৃশ্যমান কোনো উদ্যোগ না নেওয়া পর্যন্ত গণরুমে থাকার ঘোষণা দিয়েছেন তিনি।
ঢাকা বিশ্ববিদ্যালয়ের বিভিন্ন বিভাগে প্রথম বর্ষে ভর্তি হওয়া শিক্ষার্থীরা আবাসিক হলে বৈধ আসন পান না। হলে থাকতে হলে ক্ষমতাসীন দলের ছাত্রসংগঠনের নিয়ন্ত্রণে থাকা গণরুমগুলোতে উঠতে হয়, বিনিময়ে যেতে হয় ওই সংগঠনের নিয়মিত রাজনৈতিক কর্মসূচিতে। ডাকসু নির্বাচনের সময় বিজয়ী ও বিজিত প্রায় সব প্যানেলের ইশতেহারে গণরুমব্যবস্থার সমাধানের আশ্বাস থাকলেও ডাকসু কার্যকর হওয়ার অর্ধবছর পরও ওই ব্যবস্থা বহাল রয়েছে।
গণরুম সমস্যার সমাধান চেয়ে প্রতিবাদের ভাষা হিসেবে গতকাল রোববার রাতে গণরুমে উঠেছেন ডাকসুর সদস্য তানভীর হাসান। তিনি ছাত্রলীগের প্যানেল থেকে ডাকসুর সদস্য নির্বাচিত হয়েছিলেন। ছাত্রলীগের কেন্দ্রীয় কমিটির সাবেক সদস্যও তিনি। নির্বাচনে ছাত্রলীগের নির্বাচনী ইশতেহারের প্রথম দফাটিই ছিল আবাসনসংকট নিয়ে। বলা হয়েছিল, ডাকসুতে ছাত্রলীগ জিতলে বিশ্ববিদ্যালয়কে পূর্ণাঙ্গ আবাসিক বিশ্ববিদ্যালয়ে রূপান্তরের রূপরেখা প্রণয়ন করবে আর আপৎকালীন সমাধান হিসেবে দ্বিতল বা ত্রিতল ব্যবস্থাপনার মাধ্যমে প্রথম বর্ষের শিক্ষার্থীদের জন্য একক আসন নিশ্চিত করবে।
ডাকসু ও হল সংসদ ২৩ মার্চ থেকে কার্যকর হয়। সেই হিসেবে প্রায় ছয় মাস পার করেছে ডাকসু। ডাকসুর ২৫ পদের ২৩টিতেই জিতেছে ছাত্রলীগ, হল সংসদগুলোতেও ছাত্রলীগের বিপুল সংখ্যাগরিষ্ঠতা। তবে গত ছয় মাসে আবাসনসংকটের সমাধানে ছাত্রলীগ বা ছাত্রলীগ প্যানেল থেকে নির্বাচিত ডাকসু ও হল সংসদের প্রতিনিধিদের পক্ষ থেকে কোনো উদ্যোগ দেখা যায়নি৷ আর কোনো উদ্যোগ না দেখার এই আক্ষেপ থেকে কবি জসীমউদ্‌দীন হলের নিজের আবাসিক কক্ষ (৩২০ নম্বর) ছেড়ে গণরুমে (২০৮ নম্বর) উঠেছেন তানভীর। গণরুমটিতে ৩০ জন শিক্ষার্থী থাকেন।
তানভীর হাসান সৈকত প্রথম আলোকে বলেন, গণরুম সমস্যার সমাধানের বিষয়ে বিশ্ববিদ্যালয় প্রশাসনের পক্ষ থেকে লিখিত আশ্বাস না পাওয়া পর্যন্ত তিনি গণরুমেই থাকবেন৷ বলেন, ‘আমি নিজেও গণরুম সমস্যা সমাধানের কথা বলে ভোট চেয়েছি। কিন্তু দুঃখজনক হলেও সত্য যে এত দিনেও সমাধানের কোনো পথ তৈরি করতে পারিনি। বিশ্ববিদ্যালয় প্রশাসনও এ সমস্যার সমাধানের কোনো চেষ্টা করেনি। আমি বিশ্বাস করি, ঢাকা বিশ্ববিদ্যালয়ের প্রতিটি শিক্ষার্থীই মেধাবী। সুযোগ পেলে তাঁরা মেধা ও মননের বিকাশ ঘটাতে সক্ষম হবেন। গণরুমই মেধার বিকাশের পথে প্রথম বাধা হয়ে দাঁড়ায়।’
ডাকসুতে নির্বাচিত হওয়ার পর থেকে নিজের কক্ষে প্রতিদিন গণরুমের একজন শিক্ষার্থীকে রাখছেন তানভীর। পালাক্রমে অনেক শিক্ষার্থীই তাঁর কক্ষে থেকেছেন। নিজে গণরুমে গিয়ে এবার নিজের কক্ষে গণরুমের কয়েকজন শিক্ষার্থীকে থাকার ব্যবস্থা করে দিয়েছেন তিনি।
তানভীরের এ উদ্যোগের বিষয়ে জানানো হলে ঢাকা বিশ্ববিদ্যালয়ের উপাচার্য ও ডাকসুর সভাপতি মো. আখতারুজ্জামান প্রথম আলোকে বলেন, বিশ্ববিদ্যালয়ে তীব্র আবাসনসংকট রয়েছে। এর সমাধানের জন্য নতুন হল নির্মাণ করতে হবে। শিক্ষার্থীদের জীবনমান উন্নয়নের বিষয়টি হল প্রশাসন ও হল সংসদগুলো দেখবে।



চার কারণে অভিযোগপত্রে আয়শার নাম, বলছে বরগুনার পুলিশ


বরগুনার আলোচিত রিফাত শরীফ হত্যা মামলায় তাঁর স্ত্রী আয়শা সিদ্দিকার বিরুদ্ধে চারটি অভিযোগ এনেছে পুলিশ। এই চার অভিযোগের পরিপ্রেক্ষিতেই তাঁকে প্রধান সাক্ষী থেকে আসামি করা হয়েছে।
জেলা পুলিশের একটি সূত্র জানায়, অভিযোগপত্রে চারটি অভিযোগ এনে আয়শাকে মামলার ৭ নম্বর আসামি করা হয়েছে। অভিযোগ চারটি হলো রিফাত শরীফ হত্যাকাণ্ডে সহায়তা ও হত্যার পরিকল্পনা করা, হত্যায় সম্পৃক্ততার কথা স্বীকার করে আদালতে ১৬৪ ধারায় জবানবন্দি দেওয়া, এই মামলায় গ্রেপ্তার অপর চার আসামির জবানবন্দিতে আয়শার নাম উল্লেখ করা এবং হত্যার আগে ও পরে মামলার প্রধান আসামি নয়ন বন্ডের সঙ্গে একাধিকবার ফোনে কথা বলা।
আয়শার বিরুদ্ধে আনা অভিযোগের বিষয়ে জানতে চাইলে মামলার তদন্ত কর্মকর্তা হুমায়ুন কবির আজ সোমবার প্রথম আলোকে বলেন, ‘আয়শার আদালতে দেওয়া স্বীকারোক্তি এবং হত্যাকাণ্ডে সহায়তা, পরিকল্পনাসহ সুনির্দিষ্ট প্রমাণ পাওয়ায় আয়শাকে মামলার ৭ নম্বর আসামি করা হয়েছে। আমরা নিরবচ্ছিন্ন ও গভীর তদন্তের পর রিফাত শরীফ হত্যাকাণ্ডের মামলায় অভিযোগপত্র আদালতে দাখিল করেছি।’
গতকাল রোববার আয়শাসহ ২৪ জনকে আসামি করে আদালতে অভিযোগপত্র জমা দেয় পুলিশ। তবে আদালত এই অভিযোগপত্র আনুষ্ঠানিকভাবে গ্রহণ করেননি। বরগুনা জ্যেষ্ঠ বিচারিক হাকিম আদালতের জেনারেল রেজিস্ট্রার (জিআরও) মো. হান্নান আজ প্রথম আলোকে বলেন, মামলার মূল নথি জামিন শুনানির জন্য জেলা ও দায়রা জজ আদালতে থাকায় অভিযোগপত্র উপনথিতে শামিল রাখা হয়েছে। মূল নথি নিম্ন আদালতে আসার পর অভিযোগপত্র পর্যালোচনা করা হবে।
তবে আয়শার বিরুদ্ধে আনা অভিযোগকে ভিত্তিহীন বলে দাবি করেছে তাঁর পরিবার। আয়শার বাবা মোজাম্মেল হোসেন অভিযোগ করে প্রথম আলোকে বলেন, ‘একটি কুচক্রী মহলের ইন্ধনে পুলিশ আয়শাকে এই মামলায় আসামি করেছে। যাঁরা বরগুনা ও ঢাকায় গিয়ে আমার মেয়ের জামিনের বিরোধিতা করেছেন, তাঁদের ষড়যন্ত্রে আয়শাকে এই মামলায় জড়ানো হয়েছে। সবাই দেখেছে আমার মেয়ে তাঁর স্বামীকে বাঁচাতে কীভাবে চেষ্টা করেছে। কারা রিফাতকে হত্যা করেছে সেটি স্পষ্ট। সব প্রমাণ থাকা সত্ত্বেও পুলিশ ভিত্তিহীন অভিযোগ দিয়ে আয়শাকে আসামি করেছে।’
জেলা পুলিশের সূত্রটি জানায়, রিফাত শরীফ হত্যাকাণ্ডের ঘটনায় গত ২৭ জুন নিহত রিফাতের বাবা আবদুল হালিম বাদী হয়ে বরগুনা থানায় যে মামলা করেন, তাতে ১২ জনকে আসামি করা হয়েছিল। কিন্তু অভিযোগপত্রে ২৪ জনকে আসামি করা হয়েছে। অভিযোগপত্রে থাকা ২৪ জনের মধ্যে এখন পর্যন্ত ১৫ জনকে গ্রেপ্তার করেছে পুলিশ। ২৪ আসামির মধ্যে ১৪ জন অপ্রাপ্তবয়স্ক, বাকি ১০ জন প্রাপ্তবয়স্ক। এ কারণে দুটি আলাদা অভিযোগপত্র তৈরি করা হয়েছে।
২৬ জুন সকালে বরগুনা সরকারি কলেজের সামনে রিফাত শরীফকে তাঁর স্ত্রী আয়শার সামনে কুপিয়ে গুরুতর জখম করে সন্ত্রাসীরা। এরপর তাঁকে বরিশালের শের-ই-বাংলা মেডিকেল কলেজ হাসপাতালে আনার পর ওই দিন বিকেলে মারা যান রিফাত শরীফ। পরদিন ২৭ জুন রিফাতের বাবা আবদুল হালিম শরীফ বাদী হয়ে বরগুনা থানায় ১২ জনের নাম উল্লেখ করে একটি হত্যা মামলা করেন। মামলার এজাহারভুক্ত প্রধান আসামি নয়ন বন্ড ২ জুলাই পুলিশের সঙ্গে ‘বন্দুকযুদ্ধে’ নিহত হন।
আরও পড়ুন: আদালতে অভিযোগপত্র, স্ত্রী আয়শাসহ আসামি ২৪ 



ট্রেনের ছাদে ভ্রমণ, ১৩ জন আটক


ট্রেনের ছাদে চড়ে ভ্রমণের অপরাধে ব্রাহ্মণবাড়িয়ার আখাউড়া উপজেলায় ১৩ জনকে আটক করেছে রেলওয়ে পুলিশ। রোববার দিবাগত রাত থেকে সোমবার সকাল ১০টা পর্যন্ত অভিযান চালিয়ে দুটি ট্রেন থেকে ১৩ জনকে আটক করা হয়। আদালতের মাধ্যমে আজ সোমবার দুপুরে তাঁদের কারাগারে পাঠানো হয়েছে।
আটক ব্যক্তিরা হলেন সারোয়ার হোসেন (২০), রিয়াজুল ইসলাম (২০), মারুফ (১৮), এমরান মিয়া (১৮), ফয়সাল মিয়া (১৮), আশরাফুল ইসলাম (১৮), নাঈম (২০), অসীম উদ্দিন (৪৫), মো. সুমন (১৮), শাকিল মিয়া (২০), রাসেল মিয়া (১৮), এমরান উদ্দিন (১৮) ও সোহাগ মিয়া (১৫)।
স্থানীয় লোকজন ও রেলওয়ে পুলিশ সূত্রে জানা গেছে, দুর্ঘটনা এড়াতে ট্রেনের ছাদে ভ্রমণ রোধে অভিযান শুরু করেছে রেলওয়ে পুলিশ। আখাউড়া রেলওয়ে জংশন স্টেশন হয়ে ঢাকা-চট্টগ্রাম ও নোয়াখালী-ঢাকা রেলপথে চলাচলকারী ট্রেনে গতকাল রোববার দিবাগত রাত থেকে আজ সোমবার সকাল ১০টা পর্যন্ত অভিযান চালায় পুলিশ। গতকাল রোববার দিবাগত রাতে ঢাকাগামী আন্তনগর নিশিতা এক্সপ্রেস ট্রেন ও আজ সোমবার সকালে ঢাকাগামী উপকূল এক্সপ্রেস ট্রেনের ছাদ থেকে মোট ১৩ জনকে আটক করে পুলিশ।
আখাউড়া রেলওয়ে থানার ভারপ্রাপ্ত কর্মকর্তা (ওসি) শ্যামল কান্তি দাস প্রথম আলোকে বলেন, ‘রেলওয়ে পুলিশের ঘোষিত কর্মসূচির আওতায় ঝুঁকি নিয়ে ট্রেনের ছাদে ভ্রমণ এড়াতে এ অভিযান চলছে। এ অভিযান অব্যাহত থাকবে।’
এর আগে গত শুক্রবার রেলপথ মন্ত্রণালয়ের এক সংবাদ বিজ্ঞপ্তিতে জানানো হয়, ট্রেনের ছাদে উঠে ভ্রমণ করলে কঠোর আইনি ব্যবস্থা নেওয়া হবে। ১ সেপ্টেম্বর থেকে ঝুঁকি নিয়ে কোনো ব্যক্তি ট্রেনে ভ্রমণ করলে তাঁর এক বছর পর্যন্ত কারাদণ্ড দেওয়া হবে বলেও জানানো হয় বিজ্ঞপ্তিতে। সাজা সম্পর্কে বিজ্ঞপ্তিতে জানানো হয়, ১৮৯০ সালের রেলওয়ে আইনের ১২৯ নম্বর ধারা অনুযায়ী ‘যদি কোনো ব্যক্তি বিপজ্জনক বা বেপরোয়া কার্যের দ্বারা অথবা অবহেলা করে কোনো যাত্রীর জীবন বিপন্ন করেন, তবে তাঁর এক বছর পর্যন্ত কারাদণ্ড অথবা জরিমানা কিংবা উভয় প্রকার দণ্ডে দণ্ডিত হতে পারেন।’
আরও পড়ুন....
ট্রেনের ছাদে চড়লে কঠিন শাস্তি
ট্রেনের ছাদে চড়ে ভ্রমণ করায় তিনজনের দণ্ড



জুবায়ের শিখতে চান রশিদ খানের কাছ থেকে



দুজনের উত্থান প্রায় একই সময়ে। জুবায়ের হোসেন ও রশিদ খান। বাংলাদেশের লেগ স্পিনার জুবায়ের নিজেকে বেশি দূর নিয়ে যেতে পারেননি, কিন্তু আফগানিস্তানের রশিদ খান এ মুহূর্তে বিশ্বের অন্যতম সেরা লেগ স্পিনার। চট্টগ্রামে আজ রশিদ খানের সান্নিধ্যে কিছু সময় কাটালেন জুবায়ের।
বাংলাদেশের জুবায়ের হোসেন আন্তর্জাতিক ক্রিকেটে এসেছিলেন আফগানিস্তানের রশিদ খানের আগে। এই দুই লেগ স্পিনারের এক জায়গায় খুব ভালো মিল। ক্যারিয়ারের শুরুতে দুজনই তাক লাগিয়ে দিয়েছিলেন নিজেদের প্রতিভা দিয়ে। কিন্তু জুবায়ের ঝরে পড়েছেন, রশিদ খান সময়ের সঙ্গে হয়েছে বিশ্বের এক নম্বর বোলার।
আজ এমএ আজিজ স্টেডিয়ামে দুজনকেই এক সঙ্গে দেখা গেল। দুই দিনের প্রস্তুতি ম্যাচের শেষ ঘণ্টার খেলা হলো না বৃষ্টিতে। দুই দলের ক্রিকেটারদের হাতেই কিছু অবসর সময়। জুবায়ের সময়টা কাজে লাগালেন আফগান অধিনায়ক রশিদ খানের সঙ্গে, লেগ স্পিন নিয়ে আলাপ করে।
প্রায় ১৫ মিনিটের মতো কথা বলতে দেখা গেল দুজনকে। সঙ্গে ছিলেন এনামুল হক। হাত-পা নেড়ে বেশ কিছু ড্রিল জুবায়েরকে দেখিয়ে দিলেন রশিদ। লেগ স্পিনে দক্ষতা বাড়ানোর জন্য কী কী করা উচিত, কী করে সাফল্য পেয়েছেন তিনি নিজে, হিন্দিতে এসব বলছিলেন আফগান অধিনায়ক। আর ভালো ছাত্রের মতো মনোযোগ দিয়ে শুনছিলেন জুবায়ের। চটগ্রাম টেস্ট শেষে ঢাকায় টি-টোয়েন্টি সিরিজের সময় বিশেষ সেশনের জন্য সময় চেয়ে নেন জুবায়ের। রশিদও আগ্রহী। রাজি হয়ে গেলেন সময় দিতে।
নিজ দেশে রশিদ খান একটি অনুপ্রেরণার নাম। এখন দেশের বাইরেও লেগ স্পিনারদের অনুপ্রাণিত করছেন, তাদের সাহায্য করছেন স্বতঃস্ফূর্তভাবে। মাঠ থেকে ফেরার পর প্রথম আলোর সঙ্গে বিশেষ সাক্ষাৎকারে জুবায়ের হোসেনের সঙ্গে নিজের আলাপচারিতার অংশটুকুও উঠে এল। চোখে-মুখে তৃপ্তি নিয়েই বললেন, ‘খুবই ভালো লাগে, এটা দেখে যে অনেকেই অনুপ্রাণিত হচ্ছে। সে যেই দেশেরই হোক, বাংলাদেশ হোক বা অন্য দেশের। আমার অভিজ্ঞতা ও জ্ঞান তাদের সঙ্গে শেয়ার করতে চাই। তরুণ লেগ স্পিনারদের সব সময় দেখতে ভালো লাগে। ওরা ব্যাটসম্যানদের কঠিন পরীক্ষা নিয়ে থাকে সব সময়। আর সবাই তো একজন আরেকজন থেকে আলাদা। ওর সঙ্গে আলাদা করে কথা হলো। আশা করছি ঢাকায় আলাদা করে কাজ করব।’
* রশিদ খানের সম্পূর্ণ সাক্ষাৎকার পড়ুন আগামীকাল মঙ্গলবারের প্রথম আলোয়



যশোরে বন্ধুদের সহায়তায় স্বামীকে খুন করেন স্ত্রী, বলছে পিবিআই


দাম্পত্য কলহের জের ধরে স্বামীকে গলা কেটে খুন করেন স্ত্রী। সহায়তাকারী হিসেবে ছিলেন তাঁর দুই বন্ধু। পুলিশ ব্যুরো অব ইনভেস্টিগেশনের (পিবিআই) তদন্তে এ তথ্য উঠে এসেছে।যশোর সদর উপজেলার চুড়ামনকাঠি এলাকা থেকে গত ২৮ আগস্ট সকালে এ টি এম হাসানুজ্জামান (৪৫) নামে এক ব্যক্তির লাশ উদ্ধার করে পুলিশ। এ ঘটনায় নিহত ব্যক্তির স্ত্রী তাহমিনা পারভীন (৩৭) ও হত্যাকাণ্ডে ব্যবহৃত গাড়ির চালক হুসাইন আহম্মেদকে (২২) গ্রেপ্তার করেছে পিবিআই। হত্যাকাণ্ডে জড়িত থাকার বিষয়ে গতকাল রোববার আদালতে স্বীকারোক্তিমূলক জবানবন্দি দেন তাহমিনা।
মামলার তদন্তকারী কর্মকর্তা পিবিআই যশোরের পরিদর্শক গাজী মাহবুবুর রহমান গত শনিবার তাহমিনাকে গ্রেপ্তার করেন। শনিবার রাতেই গাড়িচালক হুসাইন আহম্মেদকে গ্রেপ্তার করা হয়। এ সময় হত্যাকাণ্ডে ব্যবহৃত গাড়িটিও জব্দ করা হয়।
পিবিআই সূত্রে জানা গেছে, ২০ বছর আগে এ টি এম হাসানুজ্জামানের সঙ্গে তাহমিনার বিয়ে হয়। নিহত হাসানুজ্জামান ঝিনাইদহে স্থানীয় সরকার প্রকৌশল অধিদপ্তরের গাড়িচালক হিসেবে কর্মরত ছিলেন। ছেলেকে ঢাকার কলেজে ভর্তি করে মেয়েকে কুষ্টিয়ায় রেখে ঢাকায় আসেন তাহমিনা। ঢাকায় এসে মো. আলামিন ও মো. মুরসালিন নামের দুই যুবকের সঙ্গে তাঁর বন্ধুত্ব হয়। পরে তাঁরা তিনজন মিলে স্বামী-স্ত্রী ও দেবর পরিচয়ে কেরানীগঞ্জে একটি বাসা ভাড়া করে থাকতে শুরু করেন। হাসানুজ্জামান বিষয়টি জানতে পারলে তাঁদের মধ্যে কলহ শুরু হয়। একপর্যায়ে তিনজন মিলে হাসানুজ্জামানকে হত্যার পরিকল্পনা করেন। ২৭ আগস্ট দুই বন্ধুকে নিয়ে ঢাকা থেকে ঝিনাইদহে যান তাহমিনা। হাসানুজ্জামান ফোন করে তাহমিনার কাছে ৫০ হাজার টাকা চান। তাহমিনা তাঁকে রাতে ঝিনাইদহের একটি ক্লিনিকের সামনে এসে ২০ হাজার টাকা নিয়ে যেতে বলেন। রাত ১০টার দিকে একটি গাড়ি নিয়ে সেখানে গিয়ে হাসানুজ্জামানকে গাড়িতে উঠিয়ে নেন তাঁরা। একপর্যায়ে চেতনানাশক ব্যবহার করে হাসানুজ্জামানকে অচেতন করেন তাঁরা। পরে গলায় রশি পেঁচিয়ে তাঁকে হত্যা করা হয়। পরে গাড়ি থামিয়ে আলামিন ও মুরসালিন মৃতদেহ গাড়ি থেকে নামিয়ে গলা কেটে রাস্তার পাশে ফেলে দেন।
এ ঘটনায় ২৮ আগস্ট এ টি এম হাসানুজ্জামানের বড় ভাই এ টি এম হাকিমুজ্জামান বাদী হয়ে অজ্ঞাতনামা আসামিদের বিরুদ্ধে যশোর কোতোয়ালি থানায় একটি মামলা করেন।
পিবিআই যশোর কার্যালয়ের অতিরিক্ত পুলিশ সুপার এম কে এইচ জাহাঙ্গীর হোসেন আজ সোমবার প্রথম আলোকে বলেন, দাম্পত্য কলহের কারণে স্ত্রী তাহমিনা পারভীন দুই বন্ধুর সহযোগিতায় স্বামী হাসানুজ্জামানকে গলায় রশি পেঁচিয়ে শ্বাসরোধে হত্যা করেন। পরে ধারালো অস্ত্র দিয়ে তাঁর গলা কাটা হয়। এ ঘটনায় দুজনকে গ্রেপ্তার করা হয়েছে। তাঁদের একজন আদালতে হত্যাকাণ্ডে জড়িত থাকার ব্যাপারে স্বীকারোক্তিমূলক জবানবন্দি দিয়েছেন। হত্যাকাণ্ডে ব্যবহৃত গাড়িটিও জব্দ করা হয়েছে।



দুর্ঘটনায় মারাত্মক আহত কেভিন হার্ট


গতকাল রোববার ভোররাতের ঘটনা। যুক্তরাষ্ট্রের জনপ্রিয় স্ট্যান্ডআপ কমেডিয়ান, অভিনয়শিল্পী ও প্রযোজক কেভিন হার্ট ক্যালিফোর্নিয়ার মুলহল্যান্ড হাইওয়ে ধরে যাচ্ছিলেন নাইন্টিন সেভেনটি পলিমাউথ বারাকুডা মডেলের গাড়িতে চড়ে। কিন্তু হঠাৎ ঘটে অঘটন। গাড়ি নিয়ন্ত্রণ হারিয়ে উল্টে গিয়ে ধাক্কা দেয় এক বেড়িবাঁধে। মুহূর্তেই গাড়িটি ভেঙে দুমড়েমুচড়ে যায়।
সিএইচপির (ক্যালিফোর্নিয়া হাইওয়ে পোর্টাল) এক প্রতিবেদনে বলা হয়েছে, এই ঘটনায় মারাত্মক আহত হয়েছেন ৪০ বছর বয়সী কেভিন হার্ট। দুর্ঘটনার পর কেভিন হার্টকে দ্রুত কাছের নর্থরিজ হসপিটাল মেডিকেল সেন্টারে নিয়ে যাওয়া হয়। চিকিৎসকদের মতে, তিনি পিঠ, মেরুদণ্ড আর মাথায় আঘাত পেয়েছেন।
গাড়ির চালকের আসনে থাকা জ্যারেড ব্ল্যাক নিয়ন্ত্রণ হারিয়ে ফেলায় এই দুর্ঘটনা ঘটে। তিনিও গভীর চোট পেয়েছেন। কিন্তু গাড়ি চালানোর সময় তিনি মাদকাসক্ত ছিলেন না বলে নিশ্চিত করেছেন ডাক্তার। জ্যারেড ব্ল্যাককে অন্য একটি হাসপাতালে ভর্তি করা হয়েছে। কেভিন হার্ট আর চালক ছাড়া তৃতীয় আরও একজন ব্যক্তি ছিল ওই গাড়িতে। তবে তিনি তেমন গুরুতর আঘাত পাননি। এই তৃতীয় ব্যক্তির নাম রেবেকা ব্রক্সারম্যান। তিনি চালক জ্যারেড ব্ল্যাকের বাগদত্তা।
কেভিন হার্টকে দেখা গেছে ‘থিংক লাইক আ ম্যান’, ‘রাইড অ্যালং’, ‘রাইড অ্যালং টু’, ‘দ্য সিক্রেট অব লাইফ অব পেটস’ ছবিতে। গত ২৪ ফেব্রুয়ারি অনুষ্ঠিত ৯১তম অস্কার অনুষ্ঠান উপস্থাপনার কথা ছিল এই কৌতুক অভিনেতার। কিন্তু সমকামিতা নিয়ে বিদ্রূপাত্মক টুইট করায় অস্কার সঞ্চালনা থেকে বাদ পড়েন তিনি। যদিও পরে সেই টুইটের জন্য দুঃখপ্রকাশ করে ক্ষমা চান তিনি। কিন্তু হাতছাড়া হওয়া সুযোগ আর ফেরেনি।
হার্টের ব্যবস্থাপক এই দুর্ঘটনার বিষয়ে কোনো মন্তব্য করতে রাজি হননি। কেভিন হার্টের আহত হওয়ার খবরটি প্রথম প্রকাশ করে টিএমজেড।
এদিকে কেভিন হার্টের দুর্ঘটনার খবর শুনে হলিউডের অনেক তারকা উদ্বেগ প্রকাশ করেছেন। ইনস্টাগ্রাম আর টুইটারে তাঁর সুস্থতা কামনা করে বার্তা দিয়েছেন ডুয়াইন ‘দ্য রক’ জনসন, ব্রায়ান ক্র্যানস্টন, টেরি ক্রুজসহ অনেকেই।



আবারও বাকশাল? এত সোজা নয়: ফখরুল


সরকারের বিরুদ্ধে একদলীয় শাসনব্যবস্থা বাকশাল প্রতিষ্ঠার চক্রান্তের অভিযোগ করেছেন মির্জা ফখরুল ইসলাম আলমগীর। তিনি বলেন, ‘আমরা কি আবারও বাকশালে ফিরে যাব? এত সোজা নয়। কোনো দিনই মেনে নেব না।’
আজ সোমবার বিকেলে রাজধানীতে বিএনপির ৪১তম প্রতিষ্ঠাবার্ষিকীর শোভাযাত্রা-পূর্ব এক সমাবেশে সভাপতির বক্তব্যে দলের মহাসচিব মির্জা ফখরুল ইসলাম আলমগীর এ কথা বলেন। তিনি বলেন, খালেদা জিয়াকে কারাগারে আটক রেখে, প্রায় ২৬ লাখ নেতা-কর্মীর বিরুদ্ধে মামলা দিয়ে ও পাঁচ শতাধিক নেতা-কর্মীকে গুম করে, হাজার হাজার নেতা-কর্মীকে নিহত এবং আহত করে এই সরকার ভেবেছে গণতন্ত্র পুনরুদ্ধারের আন্দোলন, খালেদা জিয়ার মুক্তির আন্দোলনকে তারা দমন করতে পারবে। কিন্তু আজকের এই র‍্যালি প্রমাণ করেছে খালেদা জিয়ার মুক্তির আন্দোলন দমন করতে পারবে না।
মির্জা ফখরুল বলেন, ‘আমরা যদি বিএনপির চেয়ারপারসন খালেদা জিয়াকে মুক্তি করতে চাই, তারেক রহমানকে দেশে ফিরিয়ে আনতে চাই, তাহলে আমাদের রাজপথে এসে সোচ্চার হয়ে এই স্বৈরাচার ও ফ্যাসিবাদের বিরুদ্ধে আন্দোলন করতে হবে। সবাই রাজি আছেন? আমরা সেই আন্দোলনের মধ্যে দিয়ে অবশ্যই বেগম জিয়া ও গণতন্ত্রকে মুক্ত করব।’
প্রধান অতিথির বক্তব্যে দলের স্থায়ী কমিটির সদস্য খন্দকার মোশাররফ হোসেন বলেন, ‘আজকে সরকারের সব খেলা শেষ। তারা আমাদের দুর্বল করতে চেয়েছিল, কিন্তু আমরা দুর্বল নই, আগের চেয়ে আমরা এখন অনেক শক্তিশালী। তাই আজকের প্রতিষ্ঠাবার্ষিকীতে আমাদের শপথ হোক, স্বৈরাচার হটাও, দেশ বাঁচাও, মানুষ বাঁচাও এবং খালেদা জিয়াকে মুক্ত কর।’
স্থায়ী কমিটির আরেক সদস্য মির্জা আব্বাস বলেন, ‘খালেদা জিয়ার মুক্তির মিছিল সরকার আর স্তব্ধ করতে পারবে না। অনেকেই বলেন, আন্দোলন কবে হবে? আমি বলব, বেগম জিয়ার আন্দোলন শুরু হয়ে গেছে।’
স্থায়ী কমিটির সদস্য গয়েশ্বর চন্দ্র রায় বলেন, ‘খালেদা জিয়াকে মুক্তি করতে হলে আন্দোলন ছাড়া দ্বিতীয় কোনো পথ নেই। কারণ বেগম জিয়ার মুক্তিতে বাধা সরকার। তাই সরকারের পতন ছাড়া বেগম জিয়ার মুক্তি হবে না। তাই আসুন, আমরা সরকার পতনের আন্দোলনে যাই।’
সমাবেশের পর বিকেল সাড়ে তিনটায় নয়াপল্টনে বিএনপির কেন্দ্রীয় কার্যালয়ের সামনে থেকে বর্ণাঢ্য শোভাযাত্রা শুরু হয়। নেতা-কর্মীরা বিএনপির প্রতিষ্ঠাতা জিয়াউর রহমান, বিএনপি চেয়ারপারসন ‘খালেদা জিয়ার মুক্তি চাই’ লেখা সংবলিত বিভিন্ন প্ল্যাকার্ড, ব্যানারসহ খণ্ড খণ্ড মিছিল নিয়ে নয়াপল্টনে জড়ো হতে থাকেন। তিনটার আগেই নাইটিঙ্গেল মোড় থেকে ফকিরাপুল পর্যন্ত রাস্তাটির মিছিলের কারণে বন্ধ হয়ে যায়।
শোভাযাত্রায় ঘোড়ার গাড়ি নিয়ে ঢাক–ঢোল পিটিয়ে লাল ও সবুজ টুপি পরে নেতা-কর্মীদের অংশ নিতে দেখা যায়। এবার শোভাযাত্রায় মশারি টাঙানো একটি ট্রাক ছিল, যাতে লেখা ছিল, ডেঙ্গু মশা নির্মূলে সরকার ব্যর্থ। শোভাযাত্রাটি নয়াপল্টন, কাকরাইল মোড় হয়ে শান্তিনগর মোড় ঘুরে আবার নয়াপল্টনে বিএনপির কেন্দ্রীয় কার্যালয়ের সামনে এসে শেষ হয়। বিএনপির শোভাযাত্রা ঘিরে নয়াপল্টন, কাকরাইল ও শান্তিনগর এলাকায় আইনশৃঙ্খলা বাহিনীর সদস্যদের কঠোর নিরাপত্তা গড়ে তোলে।



বাবার ক্যানসারের কথা শুনে কেঁদেছেন রণবীর


ফোনের এক পাশে রণবীর কাপুর, অন্য পাশে নীতু সিং। বললেন, ‘তোমাকে একটা কথা বলতে চাই।’ ছেলেকে কত কথাই তো বলেন নীতু। এভাবে তো কখনো বলেন না। কী হয়েছে? এরপর নীতু সিংয়ের কণ্ঠে শব্দ বাক্য হয়ে ঝরে পড়ে সেই কঠিন সত্য।
বোনম্যারো ক্যানসারে আক্রান্ত বাবা ঋষি কাপুর। হঠাৎ রণবীরের পৃথিবী যেন শূন্য হয়ে যায়। এক মুহূর্তের জন্য সেখানে কিছুই ছিল না। না কোনো দুঃখবোধ, না অন্য কিছু। চোখে পানি নিয়ে অনেকক্ষণ কেবল বলেছেন, ‘না, বাবার কিছু হয়নি। বাবার ক্যানসার হয়নি।’ এভাবে ঘণ্টাখানেক কাঁদতে কাঁদতে অস্বীকার করেছেন চরম সেই সত্যি। পরে একসময় চোখ মুছে শক্ত হয়ে মাকে বলেছেন, ‘আমরা যুদ্ধ করব। আমরা লড়ব ক্যানসারের বিরুদ্ধে।’
ডিএনএ ইন্ডিয়াকে দেওয়া সাক্ষাৎকারে নীতু সিং জানিয়েছেন সেই মুহূর্তের কথা। যখন রণবীর কাপুর প্রথম বাবার ক্যানসারের কথা শুনলেন, এভাবেই আচরণ করেছিলেন। এরপর শুটিং বন্ধ করে ছুটে যান বাবার কাছে। এক মুহূর্ত দেরি না করে বাবাকে নিয়ে উড়াল দেন যুক্তরাষ্ট্রের নিউইয়র্কে।
ঋষি কাপুর যখন নিজের ক্যানসারের কথা জানতে পারলেন, তাঁর প্রতিক্রিয়া কেমন ছিল? ঋষি কাপুর নিজেই দিয়েছেন সেই উত্তর। টাইমস অব ইন্ডিয়াকে দেওয়া সাক্ষাৎকারে ঋষি কাপুর বলেছেন, ‘প্রতিক্রিয়া দেখানোর সময় পেলাম কোথায়। দিল্লিতে শুটিং চলছিল। একটা নতুন ছবির পাঁচ দিনের শুটিং শেষ। ষষ্ঠ দিনের শুটিংয়ে দেখি আমার ছেলে রণবীর কাপুর, ওর মা আর আরও কিছু আত্মীয়স্বজন নিয়ে সেটে উপস্থিত। তাঁরা আগে প্রডিউসারকে জানাল। এরপর আমাকে নিয়ে মুম্বাই চলে গেল। সেখান থেকে নিউইয়র্ক। আমার ছেলে আক্ষরিক অর্থেই আমাকে ঠেলে প্লেনে উঠিয়েছে। তবে নিজের ক্যানসারকে মেনে নিতে আমার সময় লেগেছে।’
সম্প্রতি এক সাক্ষাৎকারে ঋষি কাপুর শেয়ার করেছেন তাঁর ক্যানসারের সঙ্গে যুদ্ধের অভিজ্ঞতা। বলেছেন, ‘গত কয়েক মাস সময়টা অনেক দীর্ঘ। আর এই সময় আমাকে ধৈর্যশীল বানিয়েছে। আগে আমার এত সহনশীলতা ছিল না। সারা জীবন স্ত্রী আর বন্ধুদের কাছ থেকে শুনেছি, আমার কোনো ধৈর্য নেই। আর এ বেলা সৃষ্টিকর্তা আমাকে শেখাল, ধৈর্যই সব গুণের ভেতর সবচেয়ে বড়।’



সেকাল একাল


জরিনাকে বউ করে ঘরে তুলে নেওয়ার এক সপ্তাহের মধ্যে কাজের মেয়ে রাশুনিকে বিদায় করে দিলেন শাশুড়ি খতিজা বানু। বিনা বেতনে নতুন কাজের মেয়ে পেলেন। টাকা খরচ করে কে আর কাজের মেয়ে পোষে!
চুরিও করে ওরা, দুবার চা বানাতে গিয়ে দুধের ছানা চুরি করে খেয়েছে রাশুনি। তিনি দেখে ফেলেছিলেন। কত সাহস। বিদায় না করে উপায় আছে। তা ছাড়া রহমানের বউকে বসিয়ে বসিয়ে সুন্দর দেখার আর খাওয়াবার জন্য এনেছেন নাকি?
যাওয়ার আগে এতগুলো বদ দোয়া দিতে দিতে রাশুনি কাজ থেকে বিদায় নিল।
‘কাজ করেছি নাম নাই। এক ফোঁটা ছানা খেয়ে দেখেছি। তাতেই চুরি নাম দিয়ে দিল। সোনা চুরি করিনি, টাকা চুরি করিনি, সামান্য দুধের ছানা। মাগনা কাজের বেটি পাইছে, তাই এই রাশুনির আর কদর নাই।’
‘বেয়াদব মেয়ে, চুরি করিস তা বলতেও পারব না?’ গজগজ করেন খতিজা বানু।
বিদায় করে ভালো কাজ করেছেন, খতিজা বানু ভাবেন। অবশ্য বউও যে চুরি করবে না, তারও কোনো গ্যারান্টি নাই। তবুও চোখে চোখে রাখা যাবে। তার ৩৩ বছরের জোয়ান ছেলের জন্য দেখেশুনে এইট পাস, ১৫ বছরের মেয়ে এনেছেন তিনি। বুড়ো মেয়ে আনলে কথা শুনবে না। মুখে মুখে তর্ক করবে। এখন ছোট মেয়ে, তিনি যেমন চালাবেন, তেমনই চলবে। অনেকটা নরম মাটির মতোন, যা আকার দেবেন, সে হিসেবে তৈরি হবে।
খতিজা বানু ভাবেন, তাকেও কি তার শাশুড়ি তৈরি করেননি? তার বয়স তো তখন আরও কম ছিল। কখনো তাকে চড়-থাপ্পড়ও দিয়েছেন শাশুড়ি। প্রয়োজনে তিনিও জরিনাকে দেবেন। স্কুলে কি শিক্ষক মাইর ছাড়া ছাত্রছাত্রী মানুষ করতে পারেন? শ্বশুরবাড়ি হলো সবচেয়ে বড় স্কুল। সবচেয়ে বড় পাস-ফেল।
খতিজা বানুর মেয়ে শাহেদাকে কী তার সামনেই তার শাশুড়ি থাপ্পড় মারেননি। দোষ করলে দু-একটা থাপ্পড় দেওয়া যায়। শাহেদা সেদিন ভাত পুড়ে ফেলেছিল। যদিও মেয়েকে অন্যের হাতে থাপ্পড় খাওয়া দেখতে তার বুকে খুব লেগেছিল। কিন্তু তিনি কিছুই বলেননি। কিছু বলা সাজে না। মেয়ে লাই পেয়ে যাবে। তিনি লাই দিয়ে মাথায় তুলবেন, অমন মা নন। যেখানে নিজের মেয়েকে মাথায় তোলেননি, সেখানে জরিনা তো অনেক পরের কথা।
রহমান বিয়ের ২০ দিন পরই আবার আরব দেশে চলে যায়। ১০ বছরে খুব একটা কম আয় করেনি খতিজা বানুর একমাত্র ছেলে। ঘর বেঁধেছে। ছোট দুই বোন বিয়ে দিয়েছে। বাপের চিকিৎসা চালাচ্ছে। জমি আর চাষ বাড়াল, ঘর খরচ, বিয়ে করল। কম নাকি!
বিয়েটা সামান্য দেরিতে। তাতে কী। ছেলেদের রং আর বয়স দেখতে নাই। তা ছাড়া, তিনি প্রায় ফ্রিতে মেয়ে আনলেন। শুধু কটা ফার্নিচার ছাড়া আর কিছু কী দিল মেয়ের হাড়কিপটে বাপ। তবে মেয়ে খারাপ না। মাটির কাই যেন। যা বলেন মুখ নিচু করে নিখুঁতভাবে করে যায়। গরুকে ঘাস খাওয়ানো, দুধ দোয়ানো, ধান শুকানো, রান্নাবাড়া সব করে সে। অবশ্য এসব একদিনে সে শেখেনি। খতিজা বানু হাত ধরে ধরে শিখিয়েছেন। এখানে তার ক্রেডিট ১০০ ভাগ।
দেড়-দুই বছর পরপর রহমান দেশে আসে। প্রতিবার একটা করে নাত-নাতনিও পেটে দিয়ে যায়। তাতে অবশ্য বউয়ের খুব একটা কাজের ব্যাঘাত ঘটে না। বাচ্চা পেটে কাজ করার সুবাদে সহজে বাচ্চা জন্ম নেয়, তাতো আর মিথ্যে কথা নয়। তিনিও তো কাজ করেছেন। যখন পোয়াতি ছিলেন। তিনি তো অন্য শাশুড়িদের মতো বউকে ভুখা পেটে রাখেননি। প্লেট ভরে ভাত দেন। অবশ্য লাভের আশায়।
না, তার লাভ না, জরিনার লাভ। পোয়াতি মাইয়া বেশি বেশি খেলে বাচ্চা পেটে বড় হতে পারে না। খাবারের জন্য বড় হওয়ার সুযোগ পায় না। তাতে করে সহজে বাচ্চা বের হয়। তার শাশুড়ি তাকে শিখিয়েছেন, এখন তিনি তা শেখালেন জরিনাকে।
কিন্তু এত নিয়ম কানুন চালিয়েও বাচ্চাগুলো কেমনে এত মোটাসোটা গাবদাগোবদা হয়ে জন্ম নেয়, খতিজা বানুর মাথায় ঢোকে না।
২৫ বছর বয়সেই দুই ছেলে ও এক মেয়ের মা হয় জরিনা। তিনটা বাচ্চাই মায়ের চেয়ে দাদা-দাদির ভক্ত বেশি। তারা যা বলেন, সেই মোতাবেক চলে। জরিনা বাপের বাড়ি নাইওর গেলে তিনি যেমন শিখিয়ে দেন, তেমনি করে আসামাত্র দাদা-দাদির কাছে দৌড়ে এসে মায়ের সব কথা বলে দেয়।
মা কার কার সঙ্গে কথা বলেছে। বাড়িতে আর কোন খালা নাইওর এসেছে, দাদা-দাদির কোনো বদনাম করেছে কি না, সবই বলে দেয়। তারপর তিনি জরিনাকে চেপে ধরেন, বকা দেন।
একবার জরিনা পুকুরে সাঁতার কেটে গোসল করেছে বাপের বাড়ি।
খতিজা বানু সেটা জেনে কিছুটা রাগী স্বরে জানতে চান, ও বউ, তোমার কি লাজ লজ্জা কিছু নাই?
কী করেছি মা? ভিতু কণ্ঠে জরিনার জবাব।
তুমি নিজে চিন্তা করে দেখো। বয়স তো তোমার কম হয়নি। এই বয়সে বাপের বাড়ির পুকুরে সাঁতার কাটো!
জরিনা চুপচাপ সব শুনে যায়। কথা সত্য। কিন্তু এটা যে কোনো অপরাধ হবে, তা তার জানা ছিল না। ঘরের পেছনে পুকুর। তাও বেড়া দিয়ে ঘেরা। জরিনা মনে মনে ভাবে, থাক, নিশ্চয় তার অপরাধ মনে হয়েছে, তাই শাশুড়ি বকেছেন। আর ছেলেমেয়েগুলোই বা কেমন! সব বলে দেয়।
খতিজা বানু আবার বলেন, আর হ্যাঁ, ঘরে তোমার বাপ-ভাই থাকে না?
জি থাকেন।
তবে মাথায় কাপড়ের ঠিক থাকে না কেন? এমন হলে নাইওর আর যেতে দেব না।
জরিনা পরেরবার নাইওর গেলে, তার বড় বোন জরিনার ছেলেমেয়েদের অনেক বুঝিয়ে বলেন। জরিনা বললে হয়তো বুঝবে না। ভাববে, দাদা-দাদির বদনাম করছে।
তোমরা তোমাদের মাকে ভালোবাসো না?
বাসি তো।
তবে দাদিকে সব কথা বলে দাও কেন?
দাদি বলতে বলেছে।
দাদি মাকে বকা দেয়, তোমাদের কষ্ট হয় না?
হ্যাঁ।
জরিনার বাচ্চারা কিছু ভাবে। হয়তো ওই কষ্ট উপলব্ধি করার মতো যথেষ্ট বড় তারা তখনো হয়নি। তবুও একটা জবাব দেওয়ার জন্যই বলা।
তবে আর বোলো না। তোমার মাতো কোনো খারাপ কাজ করছে না। তোমার নানা-নানু-খালাদের সঙ্গেই কথা বলে। পুকুরে গোসল করার সময় সাঁতার কাটে কখনো। তোমরা সাঁতার কাটো না?
হ্যাঁ।
তোমার আম্মু বলে দেয়?
না। বাচ্চাদের জবাব।
তবে? খালাও নাছোড়বান্দা।
আর বলব না খালা।
হুম, আজ তোমরা সবাই মাঠে খেলতে যেও, কেমন?
খুশি হয় বাচ্চারা। মাঠে দাদি যেতে বারণ করেছে। রোদে পুড়ে গায়ের রং ময়লা হয়ে যাবে তাই। কিন্তু তাদের ওখানে যাওয়ার খুব লোভ।
জরিনার সব বাচ্চা বড় হয়ে গেছে। শ্বশুরও মারা গেছেন অনেক বছর। পাঁচ বছর হয় মেয়েটার বিয়ে হয়েছে ২৪ বছর বয়সে। এত পড়ালেখা করিয়েছে, এ জন্য শাশুড়ির কম কথা শুনতে হয়নি। তবে তার আর আগের মতো বয়স, শক্তি কিছুই নেই। শুধু মুখটাই শক্ত। জরিনা এখনো তাকে আগের মতো সম্মান করে। ভয় পায়। তবে তার সন্তানদের মানুষ করার ব্যাপারে তার কোনো কথা কানে তোলেনি।
বউ, মেয়েকে এত পড়াচ্ছ, আইবুড়ো বানাচ্ছ, বিয়ে দিতে পারবে? কে করবে তোমার বুড়ি মেয়েকে বিয়ে? মেয়েরা কুড়িতে বুড়ি। ওর এই বয়সে তুমি তিন বাচ্চার মা হয়েছ, ভুলে গেলে? খতিজা বানু বলেন।
না, মা ভুলিনি। তবে যুগ পাল্টেছে মা। পড়ালেখা ছাড়া গতি নাই।
ছেলেদের করাচ্ছ, মেয়েকে কেন?
মেয়েদের বেশি দরকার মা।
কী করবে এত পড়া দিয়ে? চুলাই তো গুঁতাবে।
তা তো করবেই মা। বাচ্চা মানুষ করতে পড়ালেখা দরকার, স্বামীর কাজে সাহায্য করতে, তারপর বিপদ আপদে...।
বিপদ আপদ আবার কী? পড়লেও বিপদ আসবে, না পড়লেও আসবে।
ধরেন, কারও স্বামী মারা গেল কিংবা তালাক হলো, তখন মেয়ে কাজ করে সংসার চালাতে পারবে।
শুভ শুভ বলো বউ, খারাপ চিন্তা, বিপদ ভাবলে খারাপই হবে, আমরা ভাবি নাই, তাই হয় নাই।
না মা, বিপদ কি কাউকে বলে আসে, তাও আল্লাহর হুকুমেই আসে, তাই তা মোকাবিলা করার জন্য আমাদের সব সময় প্রস্তুত থাকা ভালো।
হুম কী জানি! খতিজা বানু সন্তুষ্ট হতে পারেন না।
এরপরও খুব ভালো প্রস্তাব পেয়ে এমএ পরীক্ষার আগে মেয়েকে বিয়ে দিতে হয় রহমানের জোরাজুরিতে।
বিয়ের পরে অবশ্য মেয়ে পরীক্ষা দিয়ে ভালোভাবে পাস করেছে। এবার ছেলের জন্য মেয়ে দেখা চলছে। ছেলের বয়স ২৯। আরও আগে বিয়ে করাতে চেয়েছিল জরিনা। ছেলে পাস করে তিন বছর চাকরি করে নিজের পায়ে না দাঁড়িয়ে বিয়ে করবেই না। এখন ছেলে বিয়েতে মত দিয়েছে।
ও বউ, বুড়ি মেয়ে আনবে না, ষোলো সতেরো বছরের বেশি বড় আনলে মেয়ে তোমার কথা শুনবে না। শাশুড়ি পরামর্শ দেন।
জরিনা শাশুড়ির কথা শুনে যায়। কিন্তু সে অত ছোট মেয়ে আনতে রাজি না। অনার্স পরীক্ষা দিয়েছে, রেজাল্টের অপেক্ষা করছে, এমন এক মেয়ে তার খুব পছন্দ হয়। কিন্তু ওদের শর্ত, মেয়েকে পড়াতে হবে। জরিনা ও তার ছেলে তা হাসি মুখে মেনে নেয়। জরিনা দুজন কাজের মেয়ে রাখে, বিয়ে বাড়ির ঝামেলা, কত কাজ, তা ছাড়া নতুন বউ।
ও বউ, কাজের মেয়ে রাখলে কেন আবার? টাকা কেন নষ্ট করছ? ছেলে বিয়ে করালে, বউ কাজ করবে।
মা, এক মেয়ে বিদায় করে, আরেক মেয়ে আনলাম, ওতো কাজের মেয়ে না। ওর যদি টুকটাক কখনো করতে মন চায়, করবে। আর পড়ালেখা করে সময় পেলেই না করবে।
কী বলো, এত বুড়া বউ আনলে, আরও পড়বে!
মা, এর চেয়েও বেশি বয়সে আমার মেয়ে বিয়ে দিয়েছি।
তা ওরা কই যাচ্ছে? কই পাঠাচ্ছ তাদের?
যাক, কদিন ঘুরে আসুক। স্বামী-স্ত্রী দুজন দুজনকে ভালোভাবে চিনুক জানুক। জরিনা জবাব দেয়।
ও মা, এসব কী বলো, ঘোরাঘুরি করা ছাড়া, আমরা কি সংসার করিনি!
জরিনা জবাব দেয় না। ওরও ইচ্ছে হয় রহমানের সঙ্গে কোথাও ঘুরতে যেতে।---
ফারহানা বহ্নি শিখা: লন্ডন, যুক্তরাজ্য।



ব্রেক্সিট: দলীয় বিদ্রোহীদের বহিষ্কার করবেন ব্রিটিশ প্রধানমন্ত্রী


ব্রেক্সিট কার্যকরে সরকারি অবস্থানের বিরোধিতাকারী দলীয় আইনপ্রণেতাদের বহিষ্কারের সিদ্ধান্ত নিয়েছেন যুক্তরাজ্যের প্রধানমন্ত্রী বরিস জনসন। গতকাল রোববার প্রধানমন্ত্রীর কান্ট্রি হাউস চেকার্সে অনানুষ্ঠানিক এক সভায় এমন সিদ্ধান্ত নেওয়া হয়। তবে বিদ্রোহীরা বলছেন, সরকারের এমন হুমকিতে তাঁরা দমে যাবেন না।
আগামী ৩১ অক্টোবর ইউরোপীয় ইউনিয়নের (ইইউ) সঙ্গে যুক্তরাজ্যের বিচ্ছেদ কার্যকর হবে বলে দিনক্ষণ নির্ধারিত রয়েছে। বিচ্ছেদ নিয়ে ইইউর সঙ্গে কোনো সমঝোতা হোক বা না হোক, ওই তারিখেই বরিসের সরকার বিচ্ছেদ কার্যকরে অবিচল। চুক্তিবিহীন বিচ্ছেদ যুক্তরাজ্যের জন্য মারাত্মক ক্ষতির কারণ হবে—এমন যুক্তিতে বিরোধী দলগুলোর পাশাপাশি সরকারি দলের অনেক আইনপ্রণেতা এমন বিচ্ছেদ ঠেকাতে মরিয়া।
বিরোধিতা ঠেকাতে প্রধানমন্ত্রী বরিস ইতিমধ্যে ১০ সেপ্টেম্বর থেকে ১৪ অক্টোবর পর্যন্ত পার্লামেন্ট স্থগিত রাখার মতো বিতর্কিত সিদ্ধান্ত নিয়েছেন। এদিকে দীর্ঘ এক মাস গ্রীষ্মের ছুটি শেষে কাল মঙ্গলবার পার্লামেন্টের অধিবেশন শুরু হচ্ছে। চুক্তিবিহীন বিচ্ছেদ আটকাতে কালই প্রস্তাব আনার ঘোষণা দিয়েছেন বিরোধীদলীয় নেতা জেরেমি করবিন। এতে প্রকাশ্য সমর্থন দিচ্ছেন সরকারি দলের বিদ্রোহীরা। পার্লামেন্ট স্থগিত হওয়ার আগেই যা করার করতে চান তাঁরা।
বিবিসির খবরে বলা হয়েছে, সরকারি দলের যে আইনপ্রণেতারা বিরোধীদের আনা প্রস্তাবে সমর্থন দেবেন ও সরকারের বিপক্ষে অবস্থান নেবেন, তাঁদের দল থেকে বহিষ্কার করা হবে। তাঁরা আগামী নির্বাচনে কনজারভেটিভ পার্টির প্রার্থী হতে পারবেন না। এমন সিদ্ধান্তের কথা বিদ্রোহীদের জানিয়ে দেওয়া হচ্ছে।
চুক্তিবিহীন বিচ্ছেদের বিরোধী ক্ষমতাসীন দলের আইনপ্রণেতা ডেভিড গোক বলেন, কনজারভেটিভ পার্টিকে কট্টর ডানপন্থী ব্রেক্সিট পার্টির ধারায় নিয়ে যেতে চাইছেন প্রধানমন্ত্রী। ডেভিড গোক সাবেক প্রধানমন্ত্রী থেরেসা মের অধীনে বিচারবিষয়ক মন্ত্রী ছিলেন। তাঁর মতো সাবেক মন্ত্রিসভার অনেক সদস্য চুক্তিবিহীন বিচ্ছেদের পক্ষে সরব। সাবেক চ্যান্সেলর ফিলিপ হ্যামন্ডও বহিষ্কারের হুমকির তীব্র সমালোচনা করেছেন।
সরকারের এ সিদ্ধান্ত বেপরোয়া ও যুক্তরাজ্যের সংসদীয় রীতিবিরুদ্ধ। বেপরোয়া এ কারণে যে ডিইউপির সমর্থনসহ সংসদে বরিস সরকারের মাত্র একজনের সংখ্যাগরিষ্ঠতা রয়েছে। একজন আইনপ্রণেতাকে বহিষ্কার করলেও সরকার সংখ্যাগরিষ্ঠতা হারাবে। তাই এ সিদ্ধান্ত সরকারের জন্য আত্মঘাতী।
অন্যদিকে যুক্তরাজ্যের ক্ষমতাসীন দলের আইনপ্রণেতারা মুক্তভাবে সরকারি সিদ্ধান্তের সমালোচনা করতে পারেন এবং বিপক্ষে অবস্থান নিতে পারেন—এটাই রীতি। দলীয় আইনপ্রণেতাদের বিরোধিতার কারণেই সদ্য সাবেক প্রধানমন্ত্রী সংসদে তাঁর ব্রেক্সিট চুক্তি পাস করাতে ব্যর্থ হয়ে পদত্যাগে বাধ্য হন। বরিস জনসনও তখন সেই চুক্তির বিপক্ষে ভোট দিয়েছিলেন। নিজে যে অধিকার চর্চা করেছেন, এখন অন্যদের সেই অধিকারচর্চা ঠেকাতে সংসদীয় রীতিবিরুদ্ধ আচরণের আশ্রয় নিলেন বরিস।
বিবিসির রাজনীতিবিষয়ক সম্পাদক লরা কুয়েন্সবার্গ বলছেন, সরকার ভালো করেই জানে, এত দুর্বল সংখ্যাগরিষ্ঠতা নিয়ে কিছুই করা সম্ভব নয়। বিদ্রোহীদের কঠোর বার্তা দেওয়ার পাশাপাশি সাধারণ নির্বাচনের জন্য মাঠ তৈরি করছে সরকার। যেকোনো সময় সাধারণ নির্বাচনের ঘোষণা আসতে পারে। আর ব্রেক্সিটের পক্ষে অবিচল দল হিসেবেই সেই নির্বাচনে অংশ নেবে কনজারভেটিভ পার্টি।
২০১৬ সালে অনুষ্ঠিত এক গণভোটে যুক্তরাজ্যের মানুষ ইইউ থেকে বিচ্ছেদের পক্ষে রায় দেন। ব্রেক্সিট নামে পরিচিত এই বিচ্ছেদ। শুরু থেকে এ রায় কার্যকরের কৌশল নিয়ে ক্ষমতাসীন কনজারভেটিভ পার্টিতে গৃহবিবাদ শুরু হয়। বিদ্রোহীদের বহিষ্কারের সিদ্ধান্তে সেই গৃহবিবাদ চূড়ান্ত ধাপে পদার্পণ করল বলে মনে করছেন বিশ্লেষকেরা।



জাল দলিলে বিডিবিএলের ১৭৪ কোটি টাকা আত্মসাৎ


বাংলাদেশ ডেভেলপমেন্ট ব্যাংক লিমিটেডের (বিডিবিএল) প্রধান শাখার দুই কর্মকর্তা জাল দলিল এবং প্রতিষ্ঠানের বাস্তব অস্তিত্ব আছে কিনা তা যাচাই না করে প্রতারণার আশ্রয় নিয়েছেন। জাল কাগজপত্র জেনেও ক্ষমতার অপব্যবহার করে মোস্তফা গ্রুপকে সুবিধা দিয়েছেন। আর্থিক সুবিধা নেওয়ার উদ্দেশ্যে মোট ১৭৪ কোটি টাকা আত্মসাতে সহায়তা করেছেন।
এই অভিযোগে দুই ব্যাংকার ও মোস্তফা গ্রুপের ৯ জনকে আসামি করে মামলা করেছে দুর্নীতি দমন কমিশন (দুদক)। আজ সোমবার দুদকের ঢাকা সমন্বিত জেলা কার্যালয়-১ এ উপপরিচালক গুলশান আনোয়ার প্রধান মামলাটি করেন। সংস্থার উপপরিচালক (জনসংযোগ) প্রণব কুমার ভট্টাচার্য প্রথম আলোকে মামলার বিষয়টি নিশ্চিত করেছেন।
আসামিরা হলেন, এম এম ভেজিটেবল ওয়েল প্রোডাক্টস লিমিটেডের চেয়ারম্যান মো. হেফাজেতুর রহমান, ব্যবস্থাপনা পরিচালক জহির উদ্দিন, পরিচালক কামাল উদ্দিন, কফিল উদ্দিন, রফিক উদ্দিন, শফিক উদ্দিন, জসিম উদ্দিন, লুসিডা ট্রেডিংয়ের মালিক মোহাম্মদ নাসির উদ্দিন চৌধুরী, মেসার্স গ্লোব ইন্টারন্যাশনালের মালিক মো. মাহবুবুল আলম, বিডিবিএল প্রধান শাখার সাবেক জেনারেল ম্যানেজার সৈয়দ নুরুর রহমান কাদরী ও সাবেক সিনিয়র প্রিন্সিপাল অফিসার (এসপিও) দীনেশ চন্দ্র সাহা।
মামলার এজাহারে বলা হয়েছে, এম এম ভেজিটেবল ওয়েল প্রোডাক্টস লিমিটেড চট্টগ্রামের ভাটিয়ারিতে অবস্থিত। ওই প্রকল্পটি সয়াবিন ও পাম অয়েল রিফাইনারি প্ল্যান্ট। এর মালিকানা দেশের স্বনামধন্য মোস্তফা গ্রুপ অব ইন্ডাস্ট্রিজের। ভুয়া ঋণপত্রের মাধ্যমে ব্যাংক কর্মকর্তাদের যোগসাজশে প্রতিষ্ঠানটি কাগুজে প্রতিষ্ঠান গ্লোব ইন্টারন্যাশনাল ও লুসিডা ট্রেডিংকে দুটি ঋণপত্র দেয়। এই দুটি ঋণপত্রের মূল্যমান যথাক্রমে ৫৪ কোটি ৩১ লাখ ৮৮ হাজার ১০০ টাকা এবং ২৫ কোটি ২৩ লাখ ১৯ হাজার ৩২০ টাকা। গ্লোব ও লুসিডা ট্রেডিং এম এম ভেজিটেবল অয়েল প্রোডাক্টসকে ঋণপত্রের শর্ত অনুসারে মালামাল দিয়েছে মর্মে বিডিবিএলকে জানায়। বিডিবিএলের কর্মকর্তারা ওই মালামাল ঠিকমতো সরবরাহ করা হয়েছে কি না তা নিশ্চিত না হয়েই সেটার টাকা এমএম ভেজিটেবল অয়েল কোম্পানিকে হস্তান্তর করে। ওই টাকা ট্রাস্ট ব্যাংক ও ঢাকা ব্যাংকে স্থানান্তরের মাধ্যমে তুলে নিয়ে করে আত্মসাৎ করে প্রতিষ্ঠান মালিকেরা।
দুদক বলছে, ব্যাংক থেকে নেওয়া মোট ৭৯ কোটি ৫৫ লাখ ৭ হাজার ৪২০ টাকা সুদসহ ১৭৪ কোটি টাকা হয়েছে। তাই ১৭৪ কোটি টাকা আত্মসাতের অভিযোগে মামলাটি হয়েছে।



অস্ত্র মামলায় এক ব্যক্তির ১০ বছর কারাদণ্ড


পিরোজপুরের সদর উপজেলায় অস্ত্র মামলায় এক ব্যক্তির ১০ বছর কারাদণ্ড দিয়েছেন আদালত। পিরোজপুরের অতিরিক্ত জেলা ও দায়রা জজ মোহাম্মদ শামসুল হক আজ সোমবার বিকেলে এ রায় দেন।
সাজা পাওয়া ব্যক্তির নাম আশরাফ আলী শেখ (৫৫)। তিনি উপজেলার জুজখোলা গ্রামের বাসিন্দা।
মামলার সরকারি আইনজীবী জহুরুল ইসলাম বলেন, ২০১৭ সালের ২৯ মে আদালত থেকে জামিনে মুক্তি পেয়ে আসামি আশরাফ আলী শেখ পলাতক। তাই তাঁর অনুপস্থিতিতেই আদালত রায় দিয়েছেন।  মামলার সংক্ষিপ্ত বিবরণ ও আদালত সূত্রে জানা গেছে, ২০১৪ সালে ডাকাতি মামলায় কারাগারে থাকাকালীন জিজ্ঞাসাবাদের জন্য আশরাফ আলী শেখকে পুলিশ রিমান্ডে নেয়। ২০১৪ সালের ২৭ সেপ্টেম্বর ভোরে পুলিশ আশরাফ আলী শেখের স্বীকারোক্তি অনুযায়ী উপজেলার একটি কলেজের পাশ থেকে মাটির নিচে পুঁতে রাখা একটি শাটারগান ও পাঁচটি গুলি উদ্ধার করে। এ ঘটনায় পিরোজপুর সদর থানার উপপরিদর্শক (এসআই) বাদল কৃষ্ণ বাদী হয়ে আশরাফ আলীর বিরুদ্ধে অস্ত্র আইনে মামলা করেন। ওই বছরের ৩০ অক্টোবর পুলিশ আসামির বিরুদ্ধে আদালতে অভিযোগপত্র জমা দেয়। মামলার নয়জনের সাক্ষ্য নেওয়া হয়।



মুশফিকদের বল করে হাত পাকাচ্ছেন নাঈম



মুশফিকুর রহিম কিংবা সাকিব আল হাসানদের বিপক্ষে নেটে বোলিং করে ক্ষুরধার হয়ে উঠছেন তরুণ অফ স্পিনার নাঈম হাসান। বিষয়টা তাঁকে আত্মবিশ্বাসী করে তুলছে। তবে অতি আত্মবিশ্বাসকে প্রশ্রয় দিচ্ছেন না তিনি
জহুর আহমেদ চৌধুরী স্টেডিয়ামের দুই নম্বর নেটে ব্যাটিং করছিলেন মুশফিকুর রহিম। কে যেন দূর থেকে ডাক দিয়ে বলল, ‘মুশফিক ভাই, আপনার আর ৫ মিনিট।’ মুশফিকের জবাব, ‘নাঈম মাত্রই বল নিল, আরও কিছুক্ষণ খেলি।’ এর পরপরই অফ স্পিনার নাঈম হাসানের সঙ্গে কাল্পনিক ফিল্ডিং সাজিয়ে অনুশীলন শুরু মুশফিকের। প্রায় ৩০ মিনিটের নেট সেশন মুশফিকের। সঙ্গে বাকি স্পিনাররাও ছিলেন। স্পিন কীভাবে খেলতে হয়, ৩০ মিনিটের ‘মাস্টারক্লাস’ করে দেখালেন মুশফিক।
টেস্ট ম্যাচের প্রস্তুতিটাও ভালোই বোলারদের। মুশফিক-সাকিবদের মতো বিশ্বমানের ব্যাটসম্যানদের বিপক্ষে বোলিং করে হাত পাকাতে পারছেন স্পিনাররা।। অনুশীলন শেষে নাঈম বলছিলেন, ‘মুশফিক ভাই, সাকিব ভাইদের বিপক্ষে নেটে বোলিং করলে অনেক চ্যালেঞ্জ থাকে। কারণ ওনারা অনেক ভালো স্পিন খেলেন। বিশ্বমানের ক্রিকেটার। ওনাদের বিপক্ষে বোলিং ভালো অনুশীলনে সাহায্য করে।’ ব্যাটে ও বলে দারুণ ফর্মে আছেন নাঈম। বাংলাদেশ ইমার্জিং দলের হয়ে চার দিনের ম্যাচে খেলে নিয়েছেন ৭ উইকেট। লোয়ার অর্ডারে নেমে রান করেছেন। আজ জাতীয় দলের নেটেও তাঁর ব্যাটিং পেয়েছে অভিজ্ঞ ক্রিকেটারদের বাহবা। সব মিলিয়ে চট্টগ্রাম টেস্টের একাদশে জায়গা রাখার জোর দাবি রাখলেন এই তরুণ স্পিনার। নাঈম বলছিলেন, ‘যখন উইকেট পাই, রান করি তখন অবশ্যই আত্মবিশ্বাসটা বেশি থাকে। প্রতিদিনই নতুন করে শুরু করতে হয়, আগের দিনের আত্মবিশ্বাসটা থাকে তবে ওভার কনফিডেন্স নই। আর আমি যে জায়গায় নামি, কিংবা যখনই ব্যাট নিয়ে মাঠে নামি নিজেকে মনে করি আমি একজন ব্যাটসম্যান। ওটা চিন্তা করে আমি ব্যাটিং করি।’ এই জহুর আহমেদ চৌধুরী স্টেডিয়ামেই গত ডিসেম্বরে অভিষেক হয় চট্টগ্রামের ছেলে নাঈম হাসানের। অভিষেকেই সর্বকনিষ্ঠ ক্রিকেটার হিসেবে টেস্টে ৫ উইকেট পাওয়ার রেকর্ড গড়েছেন তিনি। নাঈম অবশ্য এসবের ধার ধারি না। নিজের প্রক্রিয়াটা ঠিকঠাক রাখাই তাঁর মূল লক্ষ্য, ‘আমি যে প্রসেসে খেলি সেটা মেনটেইন করার চেষ্টা করি এবং নিজে শতভাগ দেওয়ার চেষ্টা করি।’



ঠাকুরগাঁওয়ে মেস থেকে কলেজছাত্রীর ঝুলন্ত লাশ উদ্ধার


ঠাকুরগাঁওয়ের রানীশংকৈল উপজেলায় মেসের ভেতর থেকে এক কলেজছাত্রীর ঝুলন্ত লাশ উদ্ধার করেছে পুলিশ। উপজেলার পৌর শহর এলাকায় আজ সোমবার সকাল সাড়ে সাতটার দিকে লাশটি উদ্ধার করা হয়।নিহত ছাত্রীর নাম সীমা রানী ভৌমিক। তাঁর বাড়ি হরিপুর উপজেলার মালিপাড়া গ্রামে। তাঁর বাবার নাম নিখিল চন্দ্র ভৌমিক।
রানীশংকৈল থানা-পুলিশ সূত্র জানিয়েছে, সীমা রানী ভৌমিক রানীশংকৈল ডিগ্রি কলেজের স্নাতক দ্বিতীয় বর্ষের শিক্ষার্থী ছিলেন। পড়াশোনার পাশাপাশি পৌর শহরের একটি ইলেকট্রনিকসের দোকানে বিক্রয়কর্মীর কাজ করতেন। কলেজের পশ্চিম পাড়ার একটি মেসে অন্য ছাত্রীদের সঙ্গে থাকতেন তিনি। আজ সকালে খবর পেয়ে মেসে গিয়ে সীমার ঝুলন্ত লাশ উদ্ধার করে পুলিশ। লাশটি ঘরের চালের সঙ্গে ওড়না দিয়ে প্যাঁচানো ছিল।
সীমার সঙ্গে একই কক্ষে থাকতেন মায়মুনা নামের আরেক ছাত্রী। তিনি বলেন, সকালে তিনি যখন প্রাইভেট পড়তে যান, তখন সীমা শুয়ে ছিলেন। পরে জানতে পারেন, সীমার লাশ উদ্ধার করা হয়েছে।
রানীশংকৈল থানার ভারপ্রাপ্ত কর্মকর্তা (ওসি) আবদুল মান্নান প্রথম আলোকে বলেন, প্রাথমিকভাবে মনে হচ্ছে ওই ছাত্রী আত্মহত্যা করেছেন। ময়নাতদন্তের জন্য লাশটি ঠাকুরগাঁও আধুনিক সদর হাসপাতালের মর্গে পাঠানো হয়েছে। ময়নাতদন্তের প্রতিবেদন পাওয়ার পর নিশ্চিত হওয়া যাবে, ওই ছাত্রী আত্মহত্যা করেছেন কি না। এ ঘটনায় থানায় একটি অপমৃত্যুর মামলা হয়েছে।



৫০ টাকা ভাড়ায় যাত্রী নিয়ে প্রাণ হারান মিলন


মাত্র ৫০ টাকা ভাড়ায় নুর উদ্দিন ওরফে সুমন নামের এক যাত্রীকে নিয়ে গুলিস্তান যাচ্ছিলেন রাইড শেয়ারে মোটরসাইকেল চালক মো. মিলন (৩৫)। কিন্তু যাত্রীবেশী এই ব্যক্তি মালিবাগ-মৌচাক উড়ালসড়কে মিলনের মোটরসাইকেল কেড়ে নেওয়ার চেষ্টা করেন। মোটরসাইকেল ছিনিয়ে নিতে ব্যর্থ হয়ে অ্যান্টি কাটার দিয়ে মিলনের গলায় উপর্যুপরি আঘাত করেন নুর উদ্দিন। এই আঘাতে প্রাণ হারান মিলন। তথ্যপ্রযুক্তির সহায়তায় গতকাল রোববার দিবাগত রাত তিনটার দিকে রাজধানীর শাহজাহানপুর এলাকা থেকে এই হত্যাকাণ্ডে অভিযুক্ত নুর উদ্দিনকে গ্রেপ্তার করেছে পুলিশের গোয়েন্দা শাখা (ডিবি)। এ সময় নুর উদ্দিনের কাছ থেকে মিলনের ব্যবহৃত একটি স্যামসাং জে-৫ মোবাইল সেট, দুটি হেলমেট এবং ডায়াং ১৫০ সিসি মোটরসাইকেল উদ্ধার করা হয়।
আজ দুপুরে সাড়ে ১২টায় এক সংবাদ ব্রিফিংয়ে এসব তথ্য জানান ঢাকা মেট্রোপলিটন পুলিশের (ডিএমপি) অতিরিক্ত কমিশনার (ডিবি) মো. আবদুল বাতেন। মিন্টো রোডে ডিএমপি মিডিয়া সেন্টারে এই ব্রিফিংয়ে আবদুল বাতেন বলেন, গত ২৬ আগস্ট রাত তিনটার দিকে পাঠাও চালক মিলন এক যাত্রীকে মালিবাগ চৌধুরীপাড়ায় নামিয়ে দেন। এর পর মালিবাগ-মৌচাক উড়ালসড়কে ওঠার সময় আবুল হোটেলের ঢালে নুর উদ্দিন সিগন্যাল দিয়ে মিলনের মোটরসাইকেলটি থামান। তিনি গুলিস্তান যাবেন বলে ৫০ টাকায় মিলনের সঙ্গে ভাড়া ঠিক করেন। উড়ালসড়কে সবচেয়ে ওপরে পৌঁছালে মিলনকে মোটরসাইকেল থামাতে বলেন নুর উদ্দিন। মোটরসাইকেল থামানোর পর নুর উদ্দিন নিজেই মিলনকে মোটরসাইকেল চালানোর কথা বলেন। এতে রাজি না হওয়ায় মিলনের সঙ্গে নুর উদ্দিনের ধ্বস্তাধ্বস্তি হয়। একপর্যায়ে নুর উদ্দিন অ্যান্টি কাটার দিয়ে মিলনের গলায় উপর্যুপরি আঘাত করে মোটরসাইকেল ও মোবাইল নিয়ে চলে যান। প্রাথমিক জিজ্ঞাসাবাদে এসব ঘটনা ডিবিকে বলেছেন নুর উদ্দিন।
আবদুল বাতেন বলেন, এ ঘটনায় শাহজাহানপুর থানায় মামলার পর তদন্তে নামে ডিবি । ঘটনাস্থলে ছিল না কোনো সিসি ক্যামেরা। কেউ ঘটনা দেখেনি ও ঘটনাটি রাতের নির্জনে হওয়ায় এমন আলামতবিহীন ঘটনায় অপরাধীকে শনাক্ত করে গ্রেপ্তার করা ছিল খুবই কঠিন। কিন্তু ডিবি পুলিশ সেই কঠিন কাজটি সফলতার সঙ্গে করেছে।
ডিবির এই কর্মকর্তা বলেন, অ্যাপসের মাধ্যমে যাত্রী পরিবহন নিরাপদ। চুক্তিতে না গিয়ে অ্যাপসের মাধ্যমে রাইড শেয়ার করা উচিত। এ জন্য নগরবাসীকে সচেতন হয়ে চলতে হবে।



রাবিতে ভর্তি পরীক্ষার আবেদন শুরু কাল থেকে


রাজশাহী বিশ্ববিদ্যালয়ে ২০১৯-২০ শিক্ষাবর্ষে স্নাতক (সম্মান) প্রথম বর্ষে ভর্তি পরীক্ষার প্রাথমিক আবেদন শুরু হচ্ছে আগামীকাল মঙ্গলবার থেকে। কাল দুপুর ১২টা থেকে ১২ সেপ্টেম্বর রাত ১২টা পর্যন্ত বিশ্ববিদ্যালয়ের ওয়েবসাইটে প্রাথমিক আবেদন করা যাবে।
২০১৯ সালে এইচএসসি পরীক্ষায় উত্তীর্ণ শিক্ষার্থীরা তিনটি ইউনিটে আবেদন করতে পারবেন। আগামী ২০, ২১ ও ২২ অক্টোবর ভর্তি পরীক্ষা অনুষ্ঠিত হবে। মানবিক থেকে পাস শিক্ষার্থীকে মাধ্যমিক ও উচ্চমাধ্যমিক পরীক্ষায় ন্যূনতম জিপিএ-৩ সহ মোট জিপিএ-৭, বাণিজ্যে ন্যূনতম জিপিএ-৩.৫ সহ মোট জিপিএ-৭.৫০ এবং বিজ্ঞানে ন্যূনতম জিপিএ-৩.৫ সহ মোট জিপিএ-৮ থাকতে হবে।
অনলাইনে প্রাথমিক আবেদনের জন্য ৫৫ টাকা ফি দিতে হবে। প্রাথমিক আবেদনকারী শিক্ষার্থীদের উচ্চমাধ্যমিকের ফলাফলের ভিত্তিতে প্রতি ইউনিটে ৩২ হাজার করে শিক্ষার্থী চূড়ান্ত আবেদনের সুযোগ পাবেন। ১৭ থেকে ৩০ সেপ্টেম্বর পর্যন্ত ১ হাজার ৩২০ টাকা ফি দিয়ে চূড়ান্ত আবেদন করতে হবে।



রাজশাহী বিশ্ববিদ্যালয়ের সমাবর্তন ৩০ নভেম্বর


রাজশাহী বিশ্ববিদ্যালয়ের ১১তম সমাবর্তন অনুষ্ঠিত হবে আগামী ৩০ নভেম্বর। আগামী বৃহস্পতিবার থেকে শিক্ষার্থীদের অনলাইনে নিবন্ধন শুরু হবে।
আজ সোমবার জনসংযোগ দপ্তর থেকে পাঠানো এক সংবাদ বিজ্ঞপ্তিতে এসব তথ্য জানানো হয়েছে। ১১তম সমাবর্তনে ২০১৫ ও ২০১৬ সালের স্নাতকোত্তর, এমফিল, পিএইচডি, এমবিবিএস, বিডিএস এবং ডিভিএম ডিগ্রি অর্জনকারী শিক্ষার্থীরা অংশগ্রহণ করতে পারবেন। অংশগ্রহণে ইচ্ছুক শিক্ষার্থীরা ৫ সেপ্টেম্বর (বৃহস্পতিবার) থেকে ১৪ সেপ্টেম্বর পর্যন্ত অনলাইনে নিবন্ধন করতে পারবেন। রেজিস্ট্রেশন ফি ৩ হাজার ৫৭০ টাকা নির্ধারণ করা হয়েছে।
আজ সকালে শহীদ সৈয়দ নজরুল ইসলাম প্রশাসন ভবনে উপাচার্য অধ্যাপক এম আবদুস সোবহানের সভাপতিত্বে সমাবর্তন সাংগঠনিক কমিটির সভা অনুষ্ঠিত হয়। সভায় সমাবর্তন অভ্যর্থনা কমিটি, স্টিয়ারিং কমিটিসহ ১৩টি উপকমিটি গঠন করা হয়েছে। বিশ্ববিদ্যালয়ের ওয়েবসাইটে সমাবর্তন নিয়ে বিস্তারিত তথ্য জানা যাবে।



কুমারখালীতে ডিজিটাল পদ্ধতিতে নামজারির টাকা আদায়


ডিজিটাল প্রযুক্তির মাধ্যমে (মোবাইল ব্যাংকিং) জমির নামজারি ফি আদায় করা হচ্ছে কুমারখালী উপজেলা ভূমি অফিসে। আজ সোমবার সকালে কুষ্টিয়ার জেলা প্রশাসক আসলাম হোসেন এ কার্যক্রমের আনুষ্ঠানিক উদ্বোধন করেন।
এ উপলক্ষে উপজেলা ভূমি অফিসের আয়োজনে আলোচনা সভা অনুষ্ঠিত হয়েছে। কুমারখালী উপজেলা নির্বাহী কর্মকর্তার সভাপতিত্বে এ আলোচনাসভায় প্রধান অতিথি হিসেবে বক্তব্য দেন জেলা প্রশাসক। তিনি বলেন, ‘ভূমি কার্যালয়ে সরকারি ফির চেয়ে কেউ অতিরিক্ত (ঘুষ) টাকা চাইলেও দেবেন না। সেবা নিতে এসে কেউ টাকা চাইলে তাৎক্ষণিক আমাদের জানাবেন।’ তিনি আরও বলেন, জমি নামজারির টাকা নগদে জমা দেওয়া যাবে না। এ টাকা জমা দিতে হবে মোবাইল ব্যাংকিংয়ের মাধ্যমে।  বিশেষ অতিথি ছিলেন অতিরিক্ত জেলা প্রশাসক (রাজস্ব) ওবাইদুর রহমান, কুমারখালী উপজেলা পরিষদের চেয়ারম্যান আবদুল মান্নান খান ও সহকারী কমিশনার (ভূমি) মুহাম্মদ নূর-এ আলম। এ ছাড়াও উপজেলা ভূমি অফিসের কর্মকর্তা-কর্মচারী, ইউনিয়ন ভূমি কর্মকর্তাসহ উপকার ভোগীরা উপস্থিত ছিলেন।



মেসি-রোনালদোকে আবারও দর্শক বানাবেন ডাইক?


১৩ বছর পর কোনো ডিফেন্ডার ইউরোপের সেরা হয়েছেন। ভার্জিল ফন ডাইক কি পারবেন লিওনেল মেসি ও ক্রিস্টিয়ানো রোনালদোকে টপকে বিশ্বের সেরা ফুটবলার হতে? উয়েফা সেরা পুরস্কার ঘোষণা হওয়ার তিন দিন না যেতেই নতুন এক পুরস্কারের ডামাডোল শুরু হয়ে গেল। আজ ২০১৮-১৯ মৌসুমের ফিফা বেস্টের সেরা তিনের নাম জানিয়ে দিয়েছে ফিফা। উয়েফার মতো এখানেও লড়াইটা ডাইকের সঙ্গে মেসি-রোনালদোর।গত মৌসুমে বহুদিন পর সেরা ফর্মের মেসির দেখা মিলেছে। সব প্রতিযোগিতা মিলে ৫০ গোল করেছেন, দলকে লা লিগা জিতিয়েছেন। ওদিকে গোলে মেসির চেয়ে পিছিয়ে থাকলেও ঘরোয়া লিগ জেতার পর দেশের হয়ে নেশনস কাপ জিতেছেন রোনালদো। আর লিভারপুলকে এক যুগেরও বেশি পরে চ্যাম্পিয়নস লিগ জেতানোয় ও লিগে দ্বিতীয় করায় বড় অবদান ডাইকের। অনুমিতভাবেই এ তিনজন ফিফা বেস্টের সেরা তিনে জায়গা করে নিয়েছেন।
উয়েফায় সেরা নারী ফুটবলার হয়েছিলেন ইংল্যান্ডের লুসি ব্রোঞ্জ। ফিফাতেও আছেন ব্রোঞ্জ। তাঁর সঙ্গে প্রতিদ্বন্দ্বিতা হবে যুক্তরাষ্ট্রের অ্যালেক্স মরগান ও মেগান র‍্যাপিনোর। আর নারী ফুটবলের সেরা কোচের প্রতিদ্বন্দ্বিতাতেও আছে যুক্তরাজ্য ও ইংল্যান্ড। ইংলিশ জাতীয় দলের কোচ ফিল নেভিল ও যুক্তরাষ্ট্রের জিল এলিসের সঙ্গে আছেন নেদারল্যান্ডসের কোচ সারিনা উইগমান।
নারী ফুটবলে জাতীয় দলের কোচদের দাপট থাকলে ও পুরুষ বিভাগে ক্লাব, আরও পরিষ্কার করে বললে ইংলিশ প্রিমিয়ার লিগের দাপট। চ্যাম্পিয়নস লিগের দুই ফাইনালিস্ট ইয়ুর্গেন ক্লপ (লিভারপুল) ও মরিসিও পচেত্তিনোর (টটেনহাম) সঙ্গে প্রতিদ্বন্দ্বিতা হচ্ছে প্রিমিয়ার লিগ জেতা পেপ গার্দিওলার (ম্যানচেস্টার সিটি)। সেরা গোলরক্ষকের বেলায় অবশ্য প্রিমিয়ার লিগের দাপটে ভাগ বসিয়েছেন মার্ক আন্দ্রে-টের স্টেগেন। উয়েফার পুরস্কার বিজয়ী লিভারপুলের অ্যালিসন বেকার কিংবা ম্যানচেস্টার সিটির এডারসনকে টপকে সেরা হওয়ার সম্ভাবনা যদিও কম বার্সেলোনার গোলরক্ষকের।
ফিফার সেরা যদি নাও হতে পারেন মেসি, একটি অধরা ট্রফি ধরার সুযোগ থাকছে তাঁর। এখনো সেরা গোলের পুরস্কার পুসকাস ট্রফি পাওয়া হয়নি মেসির। অষ্টমবারের মতো মনোনীত হওয়া মেসির সঙ্গী কিনতেরো ও ড্যানিয়েল সোরি।



আফগান–স্পিনে দিশেহারা বিসিবি একাদশ



একমাত্র টেস্টের আগে দুই দিনের প্রস্তুতি ম্যাচে চট্টগ্রামের এমএ আজিজ স্টেডিয়ামে বিসিবি একাদশের বিপক্ষে প্রথম ইনিংসে ৯ উইকেটে ২৮৯ রান করে ইনিংস ঘোষণা করে আফগানিস্তান। জবাবে ব্যাট করতে নেমে দুই স্পিনার জহির খান আর রশিদ খানের স্পিন বোলিংয়ে পথ হারিয়েছে বিসিবি একাদশ। প্রথম ইনিংসে ১২৩ রানে অল আউট হয়ে গেছে তারা।
আল আমিনের ঘূর্ণিতে গত দিন পথ হারিয়েছিল আফগানরা। সে হিসাব একদম সুদে-আসলে চুকিয়ে দিলেন জহির খান আর রশিদ খান। আজ উল্টো আফগান-স্পিনে দিশেহারা বিসিবি একাদশের ব্যাটসম্যানরা। ১২৩ রানে গুটিয়ে গেছে তারা।
বাংলাদেশের বিপক্ষে একমাত্র টেস্টের আগে নিজেদের ঝালিয়ে নিচ্ছে আফগানিস্তান। চট্টগ্রামের এমএ আজিজ স্টেডিয়ামে দুই দিনের প্রস্তুতি ম্যাচে বিসিবি একাদশের মুখোমুখি হয়েছে তারা। টস জিতে ব্যাট করতে নেমে আফগানদের শুরুটা হয়েছিল দারুণ। কিন্তু আল আমিনের ঘূর্ণিতে এলোমেলো হয়ে পড়ে সফরকারীরা। আল আমিনের সঙ্গে সুমন খানের কার্যকরী মিডিয়াম পেস মিলিয়ে আফগানদের বেশি রান করতে দেয়নি বিসিবি একাদশ। ৯ উইকেটে ২৮৯ রান করে ইনিংস ঘোষণা করে তারা।
কিন্তু যে উইকেটে আল-আমিন আলো ছড়াতে পারবেন, সে পিচের সুবিধা আফগান স্পিনাররা নেবেন না, তা কী করে হয়! সেটিই হয়েছে। বাঁ হাতি চায়নাম্যান বোলার জহির খানের সঙ্গে দলের অধিনায়ক রশিদ খানের লেগস্পিনে গোটা প্রথম ইনিংস জুড়ে হাঁসফাঁস করেছে বিসিবি একাদশের ব্যাটসম্যানরা। ১১.৩ ওভার বল করে ২৪ রান দিয়ে ৫ উইকেট নিয়েছেন জহির খান। ৮ ওভার বল করে ২৬ রান দিয়ে ৩ উইকেট নিয়েছেন রশিদ খান। এই দুজনের তোপে ১২৩ রানেই থেমে গেছে বিসিবি একাদশের ইনিংসের চাকা। বল হাতে সফল সেই আল-আমিনই ছিলেন দলের সর্বোচ্চ রান সংগ্রাহক, ২৯ করেছেন তিনি। এনামুল হক, নাঈম হাসান ও নুরুল হাসানদের কেউই কুড়ি ছাড়ানো স্কোর করতে পারেননি। ১৬ রানে প্রথম উইকেট হারানো বিসিবি একাদশ নিয়মিত বিরতিতে উইকেট হারিয়েছে। কেউই তেমন কোনো জুটি গড়ে তুলতে পারেননি।
এর মধ্যে নিজেদের দ্বিতীয় ইনিংসে ব্যাট করা শুরু করে দিয়েছে আফগানিস্তান। প্রতিবেদন লেখা পর্যন্ত ৪ ওভারে বিনা উইকেটে ১৪ রান করেছে তারা।



জোড় তারিখে সবুজ, বিজোড় তারিখে লাল ইজিবাইক


জামালপুর পৌর শহরে যানজট কমাতে ব্যতিক্রমী পদক্ষেপ নিয়েছে পৌরসভা কর্তৃপক্ষ। শহরে লাল ও সবুজ—এই দুই রঙের ইজিবাইক নামানো হয়েছে। মাসের জোড় তারিখে চলবে সবুজ আর বিজোড় তারিখে চলবে লাল ইজিবাইক। গতকাল রোববার এই পদ্ধতি চালু হয়েছে।
আজ সোমবার সকাল থেকে দুপুর পর্যন্ত শহরের বিভিন্ন এলাকা ঘুরে দেখা যায়, যাত্রী নিয়ে সবুজ রঙের ইজিবাইক চলাচল করছে। যানজটও কমে গেছে আগের চেয়ে। পৌরসভা প্রাঙ্গণে ইজিবাইকগুলোতে এখনো লাল-সবুজ রং করা হচ্ছে।
জামালপুর পৌরসভা সূত্রে জানা যায়, জামালপুর শহরে প্রায় ৮ হাজার ইজিবাইক চলাচল করায় সারা দিন তীব্র যানজট লেগেই থাকত। যানজট রোধে পৌরসভা কর্তৃপক্ষ ও সংশ্লিষ্ট স্থানীয় প্রশাসন নানা উদ্যোগ নিলেও সফলতার মুখ দেখতে পারেনি। সম্প্রতি আইনশৃঙ্খলা রক্ষাকারী কমিটির সভায় জোড় দিনে সবুজ ও বিজোড় দিনে লাল রঙের ইজিবাইক চলাচলের সিদ্ধান্ত হয়। শুরুতে পৌরসভা কর্তৃপক্ষ তিন হাজার ইজিবাইক চলাচলের অনুমতি দেয়। দেড় হাজার ইজিবাইকে লাল আর দেড় হাজার ইজিবাইকে করা হয় সবুজ রং। গতকাল রোববার মাসের প্রথম দিনে লাল রঙের ইজিবাইক চলাচল শুরু করে। আজ জোড় তারিখে চলেছে সবুজ রঙের ইজিবাইক।
তবে এক দিন বিরতি দিয়ে ইজিবাইক চালানোর সিদ্ধান্ত নেওয়ায় আর্থিকভাবে ক্ষতিগ্রস্ত হওয়ার আশঙ্কা করছেন ইজিবাইকের চালকেরা। গতকাল প্রথম দিনেই ইজিবাইকের ভাড়া বাড়িয়ে দেওয়ার অভিযোগ পাওয়া গেছে। ভাড়া নিয়ে চালক ও যাত্রীদের মধ্যে বিতণ্ডার খবরও পাওয়া গেছে।
মিয়া পাড়া এলাকার বাসিন্দা মোহাম্মদ সিফাদ বলেন, ‘দীর্ঘদিনের যানজট অনেকটাই কমেছে। নতুন সিদ্ধান্ত শুনে ভালো লেগেছে। তবে চালকেরা বেশি ভাড়া চাচ্ছেন। ৫ টাকার ভাড়া চাচ্ছেন ১০ টাকা। এতে করে ভাড়া নিয়ে যাত্রীদের সঙ্গে ঝগড়া হচ্ছে। রাস্তায় দুর্ভোগ কমলেও যাত্রীদের দ্বিগুণ ভাড়া গুনতে হচ্ছে।’
বেশি ভাড়া চাওয়ার ব্যাপারে জানতে চাইলে ইজিবাইকের চালক রাফিউর রহমান বলেন, ‘আমরা গরিব মানুষ। একদিন ঘরে বসে থাকতে হলে আমরা চলব কীভাবে? ইজিবাইকের লাইসেন্স করতে সাড়ে তিন হাজার টাকা লেগেছে। এক দিন বিরতি দিয়ে ইজিবাইক চলবে, এই সিদ্ধান্ত শুনে মালিকও দ্বিগুণ টাকা চাচ্ছেন। আগের ভাড়ায় গাড়ি চালিয়ে এই বাড়তি টাকা দেওয়া সম্ভব নয়। তাই আমরা ভাড়া বাড়িয়েছি।’
জামালপুর পৌরসভার মেয়র মির্জা সাখাওয়াতুল আলম প্রথম আলোকে বলেন, ‘এ পদ্ধতিতে শহরের যানজট অনেকটাই কমে গেছে। পুরো শহরে কোথাও যানজট নেই। চালকদের দ্বিগুণ ভাড়া আদায়ের বিষয়টি শুনেছি। সে কারণে ইজিবাইক চালকদের উদ্দেশে গতকাল রোববার সন্ধ্যা থেকে শহরে মাইকিং করা হয়েছে। ভাড়া বেশি না নেওয়ার জন্য আহ্বান করা হয়েছে।’



বিএসএফের গুলিতে ১০ বাংলাদেশি আহত


রাজশাহী সীমান্তে ভারতীয় সীমান্তরক্ষী বাহিনীর (বিএসএফ) গুলিতে ১০ বাংলাদেশি কৃষক আহত হয়েছেন। আজ সোমবার বেলা ১১টার দিকে এ ঘটনা ঘটে। আহত কৃষকদের দাবি, তাঁরা জমিতে কলাই বপন করছিলেন। এ সময় ট্রাকে করে বিএসএফের সদস্যরা এসে ঘটনাস্থলে নেমেই তাঁদের ওপর গুলি ছোড়েন। আহত কৃষকেরা সবাই চর খিদিরপুরের বাসিন্দা। তবে ঘটনাটি ঘটেছে পাশের চর খানপুর সীমান্তে। বিজিবি বলছে, শটগান থেকে গ্রামবাসীর ওপর রাবার বুলেট ছোড়া হয়েছে।
আহত কৃষকেরা হলেন রুমোন (২৩), সুজন (২৩), সোহেল (২৮), দুলাল (৩৫), রবিউল (৩২), রুবেল (২৫), সম্রাট (২৫), জোটু (৪০), সুরুজ (১৯) ও সুমন (৩০)। চিকিৎসার জন্য তাঁদের রাজশাহী শহরের বিভিন্ন হাসপাতালে ভর্তি করা হয়েছে।
আহত কৃষকদের ভাষ্যমতে, সকালে তাঁরা বাংলাদেশের সীমানার ভেতরেই জমিতে কাজ করছিলেন। তখন বিএসএফের সদস্যরা ট্রাকে করে এসে তাঁদের ওপর অতর্কিতে শটগানের গুলি ছোড়েন। কৃষক রুমোনের পিঠে ১৭ টি, ডান হাতে ১২টি, দুই পায়ে আরও অন্তত ১০টি বুলেট বিদ্ধ হওয়ার চিহ্ন পাওয়া গেছে। কৃষক সুজনের পায়ে ১৯টি বুলেট বিদ্ধ হয়েছে। সব ক্ষতস্থান থেকেই রক্ত ঝরতে দেখা গেছে। কৃষক রবিউলের গায়ে গুলি লেগেছে। তারপর তাঁকে ধরে বন্দুকের বাঁট দিয়ে মাথায় আঘাত করা হয়েছে বলে কৃষকদের দাবি। আরেকজন কৃষকের পেটের এক পাশেই সাতটি বুলেট বিদ্ধ হয়েছে।
কৃষকেরা জানান, বিএসএফের সদস্যরা বাংলাদেশের সীমানার ভেতরে এসে তাঁদের কাজ করার হাঁসুয়া ও কোদাল জব্দ করে নিয়ে যান।
জানতে চাইলে বিজিবির রাজশাহীর ১ ব্যাটালিয়নের অধিনায়ক লেফটেন্যান্ট কর্নেল ফেরদৌস জিয়াউদ্দিন মাহমুদ বলেছেন, শটগান থেকে ছোড়া রাবার বুলেটে কৃষকেরা আহত হয়েছেন। এ রকম আহত চারজনের ছবি তাঁরা পেয়েছেন। তবে ১০ জন আহত হওয়ার বিষয়টি তারা শুনেছেন।
অধিনায়ক বলেন, ঘটনার শোনার পরেই বিজিবি সদস্যরা গিয়ে বিএসএফকে ঘটনাস্থলেই পেয়েছেন। তাঁদের সঙ্গে পতাকা বৈঠক করে কথা বলেছেন। তাঁরা গুলি ছোড়ার কথা স্বীকার করেছেন। বিএসএফের ভাষ্য, সকালে তিন-চারজন বাংলাদেশি কৃষক ঘাস কাটতে কাটতে বাংলাদেশের সীমান্ত অতিক্রম করে ভারতে ঢুকে পড়েছিলেন। বিএসএফ তাঁদের চ্যালেঞ্জ করলে তাঁরা বিএসএফের উদ্দেশে দা ছুড়ে মারেন। এরপর তাঁরা গ্রামে পালিয়ে আসেন। তাঁরা পরে সংগঠিত হয়ে বিএসএফের ওপরে হামলা করতে যান। আত্মরক্ষার জন্য গ্রামবাসীকে ছত্রভঙ্গ করার জন্য বিএসএফ রাবার বুলেট ছোড়ে। তাঁরা গ্রামবাসীর ছয়টি হাঁসুয়া বিজিবিকে ফেরত দিয়েছেন। তাঁরা বলেছেন, এ রকম ঘটনা আর হবে না।
তারপরও এ ঘটনায় বিজিবির পক্ষ থেকে প্রতিবাদ জানানো হয়েছে।



রোহিঙ্গাদের মোবাইল সুবিধা বন্ধের নির্দেশ


রোহিঙ্গা জনগোষ্ঠীকে মোবাইল সুবিধা না দেওয়ার বিষয়টি আগামী ৭ দিনের মধ্যে নিশ্চিত করে টেলিযোগাযোগ খাতের নিয়ন্ত্রক সংস্থা বিটিআরসিকে জানাতে নির্দেশ দিয়েছে সংস্থাটি। গতকাল রোববার সব মোবাইল অপারেটরের ব্যবস্থাপনা পরিচালক ও প্রধান নির্বাহী কর্মকর্তাদের চিঠি দিয়ে এ নির্দেশনা দিয়েছে সংস্থাটি। ডাক ও টেলিযোগাযোগ মন্ত্রণালয় এবং বিটিআরসি সূত্র প্রথম আলোকে বিষয়টি নিশ্চিত করেছে।
বিটিআরসির উপপরিচালক মো. নাহিদুল হাসান স্বাক্ষরিত ওই চিঠিতে রোহিঙ্গা ক্যাম্পে সিম বিক্রি বন্ধ করা, সিম ব্যবহার বন্ধ তথা মোবাইল সুবিধাদি না দেওয়া সংক্রান্ত সকল ব্যবস্থা নিশ্চিত করার কথা বলা হয়েছে।
চিঠিতে বলা হয়, রাষ্ট্রীয় নিরাপত্তা ও গুরুত্ব বিবেচনা, আইনশৃঙ্খলা রক্ষা ও জন সুরক্ষার স্বার্থে রোহিঙ্গা জনগোষ্ঠী যাতে মোবাইল সুবিধা না পায় এ বিষয়টি নিশ্চিত করার জন্য আগে নির্দেশ দেওয়া হয়েছিল। কিন্তু কমিশনের পক্ষ থেকে রোহিঙ্গা ক্যাম্প পরিদর্শনকারী কমিটি, বিভিন্ন পত্র-পত্রিকা, গণমাধ্যমে প্রকাশিত খবর, আইন প্রয়োগকারী সংস্থা ও গোয়েন্দা সংস্থার কাছ থেকে পাওয়া তথ্য অনুসারে সেখানে ব্যাপক হারে সিম/রিম ব্যবহার সংক্রান্ত তথ্য পাওয়া গেছে। এ অবস্থায় সাত কর্মদিবসের মধ্যে ব্যবস্থা নিয়ে কমিশনকে জানাতে বলা হয়েছে।
এর আগে ডাক ও টেলিযোগাযোগমন্ত্রী মোস্তাফা জব্বার বিটিআরসিকে এ বিষয়ে ব্যবস্থা নিতে বিটিআরসিকে নির্দেশ দেন।
 



বৃষ্টিতে পথে এসে দাঁড়ালেন শ্রদ্ধা


মুম্বাইয়ের রাস্তায় শ্রদ্ধা কাপুর। এক হাতে প্ল্যাকার্ড আর অন্য হাতে ছাতা। প্ল্যাকার্ডে লেখা, ‘আরেকে রক্ষা করো।’ তাঁর টি–শার্টেও লেখা, ‘আরেকে রক্ষা করো।’ ওই সময় খুব বৃষ্টি হচ্ছিল। গতকাল রোববার আরে বনের সামনে এক মানববন্ধনে অংশ নেন তিনি। বিভিন্ন পেশার শতাধিক মানুষ ছিলেন এই মানববন্ধনে। গত বৃহস্পতিবার এই বনের ২ হাজার ৭০০টি গাছ কাটার অনুমোদন দিয়েছে বৃহনমুম্বাই মিউনিসিপ্যাল করপোরেশনের (বিএমসি) সংশ্লিষ্ট কর্তৃপক্ষ। তাদের সিদ্ধান্ত অনুযায়ী, এসব গাছ কেটে মুম্বাই শহরতলির আরে কলোনির জন্য ‘মেট্রো কার শেড’ ও কার সার্ভিসিং সেন্টার তৈরি করা হবে। মুম্বাই শহরের প্রধান ‘সবুজ ফুসফুস’ হিসেবে পরিচিত আরে বনের ২ হাজার ৭০০ গাছ কাটার সিদ্ধান্তের বিরুদ্ধে সোচ্চার হয়েছেন পরিবেশবাদী ও প্রকৃতিপ্রেমীরা।
এই সিদ্ধান্তের বিরোধিতা করছেন বলিউড তারকা শ্রদ্ধা কাপুরও। ইনস্টাগ্রামে তিনি লিখেছেন, ‘এই সিদ্ধান্তে আমি হতবাক। তারা কীভাবে মুম্বাইয়ের ফুসফুসকে কেটে ফেলার নির্দেশ দিচ্ছে? ২ হাজার ৭০০ গাছ কেটে ফেলা হবে! এমন নির্দেশ কোনোভাবেই মেনে নেওয়া যায় না। এই সিদ্ধান্তের বিরুদ্ধে আমি নিজের মতো প্রতিবাদ করছি। আপনারাও এগিয়ে আসুন।’সম্প্রতি ভারতের প্রধানমন্ত্রী নরেন্দ্র মোদি ভারতে প্রকৃতিকে বাঁচানোর জন্য প্লাস্টিকবিরোধী অভিযান শুরুর ডাক দিয়েছেন। তখন আরে বনের গাছ কাটার সিদ্ধান্তে ফেসবুক, ইনস্টাগ্রাম আর টুইটারে প্রতিবাদের ঝড় উঠেছে। কেউ এই সিদ্ধান্ত মেনে নিতে পারছেন না, অনেকেই সিদ্ধান্তটি নতুন করে বিবেচনার জন্য কর্তৃপক্ষকে অনুরোধ করেছেন।শুধু শ্রদ্ধা কাপুরই নন, বিএমসির এই ২ হাজার ৭০০ গাছ কাটার সিদ্ধান্তের প্রতিবাদ করেছেন বলিউডের আরও অনেকে।প্রধানমন্ত্রী নরেন্দ্র মোদিকে ট্যাগ করে টুইটারে রণদীপ হুদা লিখেছেন, ‘গাছ কাটার সিদ্ধান্ত সত্যিই দুঃখজনক। আমরা অসহায় নাগরিকেরা কী করতে পারি! আমাজনের আগুন দেখে আমরা কাঁদছি। এখন আমাদের নিজের উঠানে এমন ধ্বংসযজ্ঞ দেখছি! আমাদের কী করা উচিত?’
এশা গুপ্ত লিখেছেন, ‘এটি হাস্যকর পদক্ষেপ!’এক অনুষ্ঠানে কৌতুকশিল্পী কপিল শর্মা বলেছে, ‘সরকার যথেষ্ট বুদ্ধিমান, আমি নিশ্চিত সরকার যথাযথ সিদ্ধান্ত নেবে। অবশ্যই মেট্রো তৈরি করতে হবে। কিন্তু কীভাবে গাছগুলো রক্ষা করে এই প্রকল্প বাস্তবায়ন করা সম্ভব, তা সরকারের ভাবতে হবে।’জনপ্রিয় সংগীতশিল্পী শান বলেছেন, ‘গাছগুলো কাটা হোক, তা আমরা অবশ্যই চাই না। এমনটা হওয়া উচিত হবে না। আমাদের তা এড়ানো উচিত।’ ফার্স্ট পোস্ট, ইন্ডিয়া টুডে, ডেকান ক্রনিকল



খুলনা বিশ্ববিদ্যালয়ের সমাবর্তন ২২ ডিসেম্বর


খুলনা বিশ্ববিদ্যালয়ের ষষ্ঠ সমাবর্তন হবে ২২ ডিসেম্বর। আজ সোমবার বিশ্ববিদ্যালয় প্রশাসন থেকে পাঠানো এক সংবাদ বিজ্ঞপ্তিতে এ তথ্য জানানো হয়।বিজ্ঞপ্তিতে বলা হয়, খুলনা বিশ্ববিদ্যালয়ের আচার্য রাষ্ট্রপতি মো. আবদুল হামিদ আগামী ২২ ডিসেম্বর রোববার, বিশ্ববিদ্যালয়ের ৬ষ্ঠ সমাবর্তনের তারিখ নির্ধারণের বিষয়ে সম্মতি জ্ঞাপন করেছেন। শিক্ষা মন্ত্রণালয়ের যুগ্ম সচিব সৈয়দ আলী রেজা স্বাক্ষরিত এক পত্রের বরাত দিয়ে বিশ্ববিদ্যালয় প্রশাসন থেকে ওই তথ্য জানানো হয়েছে। ওই দিন বেলা আড়াইটায় সমাবর্তন অনুষ্ঠান শুরু হবে।
এদিকে গতকাল রোববার সকালে বিশ্ববিদ্যালয়ের কোষাধ্যক্ষ অধ্যাপক সাধন রঞ্জন ঘোষ সমাবর্তনের নিবন্ধন কার্যক্রমের উদ্বোধন করেন।
চলতি বছরের ২০ সেপ্টেম্বরের মধ্যে যেসব শিক্ষার্থীর চূড়ান্ত ফলাফল প্রকাশিত হয়েছে বা হবে, তাঁদের ৬ষ্ঠ সমাবর্তন অনুষ্ঠানে অংশগ্রহণের লক্ষ্যে ১ থেকে ৩০ সেপ্টেম্বরের মধ্যে খুলনা বিশ্ববিদ্যালয়ের ওয়েবসাইটে (www.ku.ac.bd) নিবন্ধন করার জন্য অনুরোধ জানানো হয়েছে।
বিশ্ববিদ্যালয়ের জনসংযোগ ও প্রকাশনা বিভাগের ভারপ্রাপ্ত পরিচালক এস এম আতিয়ার রহমান জানান, শুধু অনলাইনের মাধ্যমে নিবন্ধন করা যাবে। বিস্তারিত তথ্যের জন্য ০১৫৩৪২৯৬৪৩০, ০১৭৪০৬৭৩২৪৫, ০১৫৫৬৩২৭৪০৬, ০১৫১৫২৩৭৮৪৩, ০১৬৭৭১২৪৭৭৩ অথবা ০১৫১৫২৩৭৬৮৮ নম্বর মোবাইল ফোনে অফিস চলাকালীন (সকাল ৯টা থেকে বিকেল ৫টা পর্যন্ত) যোগাযোগ করার জন্য অনুরোধ জানানো হয়েছে।
গত ৫ আগস্ট বিশ্ববিদ্যালয়ের ভারপ্রাপ্ত রেজিস্ট্রার অধ্যাপক খান গোলাম কুদ্দুস স্বাক্ষরিত এক বিজ্ঞপ্তিতে জানানো হয়, সমাবর্তনে অংশগ্রহণের জন্য রেজিস্ট্রেশন ফি বাবদ স্নাতক/স্নাতক (সম্মান) ৩ হাজার টাকা, স্নাতকোত্তর ৪ হাজার টাকা এবং এমফিল/পিএইচডি ও স্নাতকোত্তর ডিপ্লোমা ৫ হাজার টাকা জমা দিতে হবে। একাধিক ডিগ্রির জন্য রেজিস্ট্রেশন বাবদ মোট অর্থের ওপর ১ হাজার টাকা কম দিতে হবে।
এর আগে সবশেষ ২০১৫ সালে ২৫ নভেম্বর খুলনা বিশ্ববিদ্যালয়ের ৫ম সমাবর্তন অনুষ্ঠিত হয়েছিল।



রোহিঙ্গা প্রত্যাবাসনে কূটনীতির দ্বিতীয় পথ


ক্রমে ঘনীভূত হচ্ছে রোহিঙ্গা প্রত্যাবাসন সংকট। এদিকে আসামের জাতীয় নাগরিক নিবন্ধন (এনআরসি) নিয়ে বাড়তে থাকছে উৎকণ্ঠা। এত সব জটিলতার গিঁট খোলার দিশা দিতে পারে ট্র্যাক টু ডিপ্লোমেসি বা কূটনীতির দ্বিতীয় পথ। অন্য ভাষায় একে বলা যায় বেসরকারি কূটনীতি। সরকারের পাশাপাশি নাগরিক সমাজের বিভিন্ন শরিক এতে জড়িত হবে। সেখানে থাকতে পারেন শিক্ষক, সাংবাদিক, ধর্মীয় নেতা, রাজনৈতিক ব্যক্তিত্ব, বিভিন্ন আন্তর্জাতিক সংস্থা ও জাতিসংঘের বিভিন্ন প্রতিষ্ঠান থেকে অবসর নেওয়া ব্যক্তিবর্গ, মানবাধিকারকর্মী, আইনজীবী, অবসরে থাকা সামরিক-বেসামরিক আমলা কূটনীতিক প্রমুখ। রোহিঙ্গা পরিস্থিতির সঙ্গে প্রত্যক্ষ বা পরোক্ষভাবে সংশ্লিষ্ট দেশগুলোর নাগরিক সমাজের নিজ নিজ চেনাজানা ব্যক্তি ও সংস্থার সঙ্গে এ বিষয়ে সংলাপ শুরু করতে পারেন তাঁরা।
প্রতিবেশীর সঙ্গে সংকট, মতের অমিল, দ্বন্দ্ব, মন-কষাকষি ইত্যাদি নিরসনের প্রধান পথ হচ্ছে আলাপ-আলোচনা। এসব আলোচনার জন্য পররাষ্ট্র মন্ত্রণালয় আছে, দেশে দেশে আমাদের দূতাবাস আর রাষ্ট্রদূতেরা আছেন। এঁদের তাবৎ কার্যক্রমের প্রায় সবটাই আনুষ্ঠানিক নিয়মনীতি মেনে কেতাদুরস্ত পথে চলে। কিছু চলে খোলাখুলি, কিছু চলে পর্দার আড়ালে—‘নীরব দূতিয়ালি’ বা সাইলেন্ট ডিপ্লোমেসির মোড়কে। এসবই কেতাবি কূটনীতির অংশ।
কেতাবি কূটনীতির বাইরে আরেকটি দূতিয়ালির তরিকা হচ্ছে দুটি দেশের নাগরিকদের মধ্যে ধারাবাহিক মতবিনিময় বা ‘ট্র্যাক টু ডিপ্লোমেসি’ (কূটনীতির দ্বিতীয় পথ)। মূল কূটনীতির শুধু পরিপূরক নয়, বরং পথপ্রদর্শক হতে পারে এই কৌশল। কেননা, সমস্যার সমাধান কেবল রাষ্ট্রীয় পর্যায় থেকেই হয় বা হবে, তা ভাবা ঠিক হবে না। সে জন্য নিকট ও দূর প্রতিবেশী থেকে শুরু করে চীন, জাপান, রাশিয়া, ভারত, আশিয়ান জোটভুক্ত মালয়েশিয়া, ইন্দোনেশিয়া, সিঙ্গাপুর, ফিলিপাইনের নাগরিক সমাজের সঙ্গে যোগাযোগ বাড়াতে হবে বাংলাদেশের নাগরিক সমাজের। ইইউয়ের ফ্রান্স, জার্মানি এবং দলছুট ব্রিটেন, ন্যাটো সদস্য তুরস্ক, মার্কিন যুক্তরাষ্ট্র, কানাডা, সৌদি আরবসহ মধ্যপ্রাচ্যের দেশগুলোর নাগরিক সমাজকেও যোগাযোগের আওতায় আনা প্রয়োজন। এমনকি এই নাগরিক আলোচনায় খোদ মিয়ানমার এবং এই অঞ্চলের বৌদ্ধপ্রধান রাষ্ট্র শ্রীলঙ্কাকেও যুক্ত করা প্রয়োজন।
স্বাধীনতাযুদ্ধের সময় বিভিন্ন রাষ্ট্রের সরকারকে আমাদের পক্ষে এগিয়ে আসার জন্য বেসরকারি যোগাযোগ ও আলাপ-আলোচনা মুখ্য ভূমিকা রেখেছিল। স্বীকৃতি না পাওয়া একটা দেশের পক্ষে বিভিন্ন রাষ্ট্র আর আন্তর্জাতিক সংস্থার কাছে সে সময় আমাদের বক্তব্য পৌঁছানোয় সেটাই ছিল মূল পথ। খেলোয়াড়, লেখক, গায়ক, আইনজীবী, রাজনৈতিক কর্মী, পদত্যাগী কূটনৈতিক কর্মী, শিক্ষক, প্রবাসী ছাত্র, গৃহিণী—কে ছিল না সেই দলে? কেউ নিজ দায়িত্বে, কেউ জোট বেঁধে দেশের একেকজন প্রতিনিধির বা অ্যাম্বাসেডর দায়িত্ব পালান করেছেন। কেউ লিখে রাখলে আন্তর্জাতিক কূটনীতির ছাত্রদের জন্য নিঃসন্দেহে সেসব জ্ঞানের এক হীরকখণ্ড হতে পারত।
স্বাধীনতার পর আমরা কূটনীতির এই প্রয়োজনীয় দ্বিতীয় ধারাটা ধরে রাখতে পারতাম। সেটা হয়নি। একেবারেই যে হয়নি, তা বলা ঠিক হবে না। ফারাক্কা চুক্তিতে পশ্চিমবঙ্গের তৎকালীন মুখ্যমন্ত্রী জ্যোতি বসুকে রাজি করানোর জন্য আমাদের বাম ঘরানার রাজনীতিবিদদের ঘরোয়া আলাপ-আলোচনার কথা আমাদের সবার জানা। এসবই হয়েছে খণ্ডিতভাবে, ব্যক্তিগত উদ্যোগে। সরকারি সহায়তায় ধারাবাহিকভাবে এটা চালু থাকা দরকার।
একাত্তরের অনেক পরে, ১৯৮৬ সালে (১৯৮৭ সালে প্রকাশিত) জন ম্যাকডোনাল্ড আর ডায়ানে বেন্দাহম্যান সম্পাদিত হইচই ফেলে দেওয়া বই ‘কনফ্লিকট রেজ্যুলেশন: ট্র্যাক টু ডিপ্লোমেসি’-তে ট্র্যাক টুর প্রয়োজনীয়তা নজরে আনেন। তাঁরা বলছেন, সরকারি বিশ্লেষক ও নীতিনির্ধারকদের দক্ষতা ও বিশ্লেষণ ক্ষমতা হালনাগাদ করার জন্য সংশ্লিষ্ট দেশগুলোর ইতিহাস, সমাজ, কৃষ্টি এবং বর্তমান মনঃসামাজিক দৃষ্টিকোণ সম্পর্কে ধারাবাহিকভাবে জানার কোনো বিকল্প নেই। সরকার বরং ট্র্যাক টু ডিপ্লোমেসিকে উৎসাহিত করলে সেটা অনেক সহজ হয়। জানা আর জানানোর জানালাগুলো খুলে যায় আপনা-আপনি।
কী আলোচনা হবে নাগরিকদের মধ্যে ওপরে বলা তালিকার দেশগুলোর দিকে তাকালে দেখা যাবে, এদের মধ্যে দুই-তিন ধরনের দেশ আছে, যাদের কেউ কেউ পরিস্থিতির শুরু থেকেই মিয়ানমারের পক্ষে। আবার কেউ ছুটে এসেছে সাহায্য নিয়ে, দাঁড়িয়েছে বাংলাদেশের পাশে। কেউ ধরি মাছ না ছুঁই পানি অবস্থান নিয়েছে বা ভাবছে একটা বলছে আরেকটা বা ক্ষণে ক্ষণে মত বদলাচ্ছে। আলোচনার ধারা, ঢং আর বিষয়বস্তু হবে কথিত দেশগুলোর অবস্থানের আলোকে। বাংলাদেশের নাগরিক সমাজের লক্ষ্য হবে রোহিঙ্গা ইস্যুতে বাংলাদেশের অবস্থানের পক্ষে ওসব দেশে একটা জোরালো জনমত গড়ে তোলা। জনমত গড়ে তোলার নানা তরিকা আছে। চিঠি লেখা থেকে শুরু করে সংশ্লিষ্ট দেশে গিয়ে ঘরোয়া সভা, সেমিনার, মিটিং, সাক্ষাৎকার দেখা-সাক্ষাৎ করার মতো কর্মসূচি এ কাজের অংশ হতে পারে। মানবাধিকার কমিশনের সাবেক চেয়ারম্যানসহ রাশিয়া থেকে পড়াশোনা করে এসে এখন দেশের নানা ক্ষেত্রে অবদান রাখা মেধাবী মানুষের সংখ্যা কমপক্ষে পাঁচ হাজার। (রাশিয়ার সাবেক শিক্ষার্থীদের সংগঠনের বর্তমান সদস্যসংখ্যা এ রকম)। এঁরা বাংলাদেশ নাগরিক সমাজের পক্ষে রাশিয়ার নাগরিক সমাজের কাছে সহজেই পৌঁছাতে পারেন। একইভাবে ভারত, জাপান, চীনসহ নানা দেশের নাগরিকদের কাছে আমরা আমাদের অবস্থান তুলে ধরতে পারি। দেশের ভেতরেও রোহিঙ্গা বা এনআরসি ইস্যুতে নাগরিক সমাজের মধ্যে সিরিয়াস আলোচনার কোনো মঞ্চ গড়ে ওঠেনি, যেখান থেকে নিয়মিত আলোচনা/মতামতের আদান-প্রদান/তর্ক-বিতর্কের মাধ্যমে নীতিনির্ধারকেরা পরিস্থিতি সমাধানের নানা ইঙ্গিত বা দিশা পেতে পারেন। দেশে নানা পেশাজীবী ও বিদ্যাচর্চামূলক সংগঠন থাকলেও এ ক্ষেত্রে তাদের ধারাবাহিক চর্চার আলামত কমই চোখে পড়ে। অতি সম্প্রতি বাংলাদেশ অর্থনীতি সমিতি ঢাকা বিশ্ববিদ্যালয়ের কলা ভবনে এক গোলটেবিলে বসেছিল এ বিষয়ে আলোচনার জন্য। ‘বাংলাদেশের রোহিঙ্গা শরণার্থী: সমস্যা ও প্রভাব’ শীর্ষক এই গোলটেবিল বৈঠকে কূটনৈতিক তৎপরতা আরও বাড়ানোর আহ্বান জানানো হয়েছে। চীন, জাপান, রাশিয়া ও ভারতের কাছে আরও জোরালোভাবে বিষয়টি তুলে ধরার জন্য সরকারকে অনুরোধ করা হয়েছে। বলা হয়েছে, মিয়ানমারের গণহত্যাকে আন্তর্জাতিক আদালতে তুলে যেন অপরাধীদের বিচারের ক্ষেত্র তৈরি করা হয়। মানতে হবে, এসবই অতি জরুরি এবং অবশ্যকরণীয়। এ ধরনের দক্ষ ও কৃতী ব্যক্তিদের সংগঠন বিশ্বজনমত, বিশেষ করে তাঁদের উল্লেখ করা চারটি দেশের (চীন, জাপান, রাশিয়া, ভারত) নাগরিক সমাজের মাধ্যমে সেসব দেশের নীতিনির্ধারকদের প্রভাবিত করার ক্ষেত্রে কার্যকর ভূমিকা কিন্তু রাখতেই পারেন। এটাও তাঁদের বিবেচনায় আসুক, সে প্রত্যাশা তো থাকবেই।
তবে এসবের আগে প্রয়োজন নাগরিক সমাজের উদ্যোগে কফি আনান আর বাংলাদেশের প্রধানমন্ত্রীর দেওয়া সমাধান সূত্রের আলোকে একটা জাতীয় কর্মকৌশল বা স্ট্র্যাটেজি ঠিক করা। এই কৌশলপত্র হবে পরিবর্তনযোগ্য একটি দলিল। পরিবর্তিত পরিস্থিতি ও বাস্তবতার আলোকে সেটা পরিবর্তিত হবে। এটা হতে পারে দেশে-বিদেশে রোহিঙ্গা ইস্যুতে বাংলাদেশের পক্ষে জনমত তৈরির মূল ভিত্তি।
গওহার নঈম ওয়ারা: লেখক, গবেষকnayeem5508@gmail.com



তলোয়ার নিয়ে কাশ্মীরের জন্য লড়বেন মিয়াঁদাদ


ভারত-পাকিস্তান রাজনৈতিক সম্পর্ক আবারও অস্থির হয়ে উঠেছে। প্রসঙ্গ অবশ্য নতুন কিছু নয়— কাশ্মীর। কাশ্মীর ইস্যু দুই দেশের সীমান্ত চিরদিনই উত্তপ্ত করেছে। হালে ইস্যুটি নতুন করে মাথাচাড়া দিয়েছে। গোটা পাকিস্তান এখন কাশ্মীর ইস্যু নিয়ে উত্তাল। প্রধানমন্ত্রী ইমরান খান এ মুহূর্তে রাজনৈতিক ও কূটনৈতিক দিক দিয়ে সর্বোচ্চ গুরুত্ব দিচ্ছেন এটিকে। এ নিয়ে সরব শহীদ আফ্রিদির মতো সাবেক ক্রিকেটাররাও। তবে জাভেদ মিয়াঁদাদ এ নিয়ে যা বলেছেন, তাতে তিনি ছাপিয়ে গেছেন আর সবাইকে! তিনি তলোয়ার দিয়ে কাশ্মীরের জন্য লড়তে চাচ্ছেন।
কাশ্মীর নিয়ে আফ্রিদি নিয়মিত টুইট করে যাচ্ছেন। আবার পাল্টা হিসেবে ভারতের গৌতম গম্ভীর বেলুচিস্তানের কথা স্মরণ করিয়ে দিচ্ছেন তাঁকে। এর মাঝে গতকাল একটি ভিডিও ভাইরাল হয়েছে। সেখানে মিয়াঁদাদকে খোলা তলোয়ার নিয়ে হুংকার ছুড়তে দেখা গেছে। ভিডিওতে উত্তোলিত তলোয়ার হাতে নিয়ে মিয়াঁদাদ বলছিলেন, ‘কাশ্মীরের ভাইয়েরা, চিন্তা করবেন না। আমরা আপনাদের সঙ্গে আছি। আগে আমি ব্যাট দিয়ে ছক্কা মারতাম, এখন এই তলোয়ার ব্যবহার করব। আমি যদি ব্যাট দিয়ে ছক্কা মারতে পারি, তবে তলোয়ার দিয়ে মানুষও মারতে পারব।’
এর আগে তিনি প্রধানমন্ত্রী ইমরান খানের ডাকে কাশ্মীর আওয়ার এ যোগ দিয়েছিলেন। শুক্রবারের সে আন্দোলনে যোগ দেওয়ার আগে টুইটারে অন্যদেরও যোগ দিতে বলেছিলেন, ‘পুরো জাতির উচিত কাশ্মীর আওয়ারের জন্য প্রধানমন্ত্রীর ডাকে সাড়া দেওয়া। আমি ১২টায় মাজার- ই-কায়েদীতে থাকব। কাশ্মীরের ভাইদের সঙ্গে সহমর্মিতা প্রকাশে আমার সঙ্গী হোন। আগামী ৬ সেপ্টেম্বর এক শহীদের বাড়িতে যাব আমি। আমি খুব দ্রুত এলওসি (ভারত-পাকিস্তান নিয়ন্ত্রণ রেখা) ঘুরে আসব।’
এসব কাজে আফ্রিদি আরও জনপ্রিয় হয়ে উঠছেন। তলোয়ার হাতে নিয়ে মিয়াঁদাদ এখন তাঁকে পেছনে ফেলতে চাচ্ছেন?



মাদক মামলায় দুই যুবকের মৃত্যুদণ্ড


কুষ্টিয়ার দৌলতপুর উপজেলায় মাদক মামলায় দুই যুবকের মৃত্যুদণ্ড দিয়েছেন আদালত। কুষ্টিয়া জেলা ও দায়রা জজ আদালতের বিচারক অরূপ কুমার গোস্বামী আজ সোমবার বেলা সাড়ে ১১টার দিকে এই রায় দেন।সাজা পাওয়া ব্যক্তিরা হলেন দৌলতপুরের মোহাম্মদপুর গ্রামের মো. রুবেল (২৫) ও একই গ্রামের ভাংগন মণ্ডল (২৭)। রায় দেওয়ার সময় রুবেল ও ভাংগন আদালতে উপস্থিত ছিলেন। তবে একই মামলায় অভিযোগ প্রমাণিত না হওয়ায় আটজনকে বেকসুর খালাস দেওয়া হয়।
কুষ্টিয়া আদালতের সরকারি কৌঁসুলি অনুপ কুমার নন্দী প্রথম আলোকে বলেন, মাদক–সংক্রান্ত আলামতের পরিমাণ ২৫ গ্রামের বেশি হলেই আসামিকে যাবজ্জীবন কারাদণ্ড বা মৃত্যুদণ্ডের বিধান আছে। এ মামলার আলামতের পরিমাণ ৮০০ গ্রাম (প্রত্যেকের কাছ থেকে ৪০০ গ্রাম করে), যা ২৫ গ্রামের চেয়ে অনেক বেশি। রায়ের সময় আদালত বলেছেন, এই পরিমাণ মাদকদ্রব্য দিয়ে অনেকজনকে মাদকের অন্ধকূপে নিমজ্জিত করা সম্ভব ছিল। যার দ্বারা ব্যক্তি, পরিবার ও সমাজ ক্ষতিগ্রস্ত হওয়ার আশঙ্কা ছিল। এসব কারণ বিবেচনায় নিয়ে দুই আসামিকে সর্বোচ্চ শাস্তি মৃত্যুদণ্ডে দণ্ডিত করা হলো।
আদালত সূত্র জানা যায়, ২০১৭ সালের ১৯ অক্টোবর মাদকদ্রব্য নিয়ন্ত্রণ অধিদপ্তর কুষ্টিয়ার তৎকালীন সহকারী পরিচালক মিজানুর রহমানের নেতৃত্বে একটি দল দৌলতপুর উপজেলার সীমান্তবর্তী পদ্মা নদীতীরবর্তী মোহাম্মদপুর গ্রামে অভিযান চালায়। এ সময় রুবেল ও ভাংগনের গতিবিধি সন্দেহ হলে তাঁদের দেহ তল্লাশি করা হয়। প্রত্যেকের কাছ থেকে চারটি প্যাকেটে ৪০০ গ্রাম করে হেরোইন উদ্ধার করা হয়। মাদকদ্রব্য নিয়ন্ত্রণ কুষ্টিয়া কার্যালয়ের পরিদর্শক তারেক মাসুদ বাদী হয়ে দৌলতপুর থানায় ১০ জনকে আসামি করে মাদকদ্রব্য নিয়ন্ত্রণ আইনে একটি মামলা করেন।



সাউন্ড বক্স বাজানোকে কেন্দ্র করে দুই পক্ষের সংঘর্ষে আহত ৩০


ফরিদপুরের বোয়ালমারী উপজেলায় সাউন্ড বক্স বাজানোকে কেন্দ্র করে আওয়ামী লীগের দুই পক্ষের মধ্যে সংঘর্ষে ৩০ জন আহত হয়েছে। আজ সোমবার ভোর ৬টার দিকে উপজেলার ময়না ইউনিয়নের কান্দাকুল গ্রামে এ সংঘর্ষের ঘটনা ঘটে।
আহত ব্যক্তিদের মধ্যে ১৬ জনকে বোয়ালমারী উপজেলা স্বাস্থ্য কমপ্লেক্স ও ফরিদপুর মেডিকেল কলেজ হাসপাতালে ভর্তি করা হয়েছে। বাকিদের প্রাথমিক চিকিৎসা দিয়ে ছেড়ে দেওয়া হয়েছে। এলাকাবাসী সূত্রে জানা যায়, কান্দাকুল গ্রামে স্থানীয় আধিপত্যকে কেন্দ্র করে উপজেলা আওয়ামী লীগের বিজ্ঞান ও প্রযুক্তি বিষয়ক সম্পাদক মো. হারুন অর রশিদ ও ময়না ইউনিয়ন পরিষদের (ইউপি) এক নম্বর ওয়ার্ডের সদস্য আওয়ামী লীগ সমর্থক মো. আক্তার হোসেনের মধ্যে বিরোধ চলছিল। ওই গ্রামে পল্লি বিদ্যুতের নতুন সংযোগ কোনো পক্ষ আগে পাবে—সম্প্রতি এ নিয়ে এ বিরোধ তুঙ্গে ওঠে।
গতকাল রোববার আক্তার হোসেনের পক্ষের কয়েকজন বিদ্যুতের নতুন সংযোগ পায়। এতে ক্ষুব্ধ হয় হারুন অর রশিদের সমর্থকেরা। এদিকে আক্তার হোসেনের পক্ষের লোকজন বিদ্যুতের নতুন সংযোগ পেয়ে রাতে উচ্চ শব্দে সাউন্ড বক্স বাজিয়ে উল্লাস করে। হারুন অর রশিদের সমর্থকেরা বিদ্যুৎ সংযোগ না পাওয়ায় ক্ষিপ্ত হয়ে সাউন্ড বক্স বাজাতে নিষেধ করে। কিন্তু আক্তার হোসেনের সমর্থকেরা এ নিষেধে কর্ণপাত করেনি।
এ ঘটনার জের ধরে আজ ভোরে ওই গ্রামের বিবাদমান দুই পক্ষের সমর্থকেরা ঢালসহ বিভিন্ন ধরনের দেশীয় অস্ত্র নিয়ে সংঘর্ষে জড়িয়ে পড়ে। এ সংঘর্ষে উভয় পক্ষের ৩০ জন সমর্থক আহত হন। পরে বোয়ালমারী থানার পুলিশ ঘটনাস্থলে গিয়ে পরিস্থিতি নিয়ন্ত্রণে আনে।
আহতদের মধ্যে বাকী বিশ্বাস (৪৫), আবুল খায়ের (৫৫), হানিফ বিশ্বাস (৪৫), আমিনুল ইসলাম (৩০), ইয়াসিন বিশ্বাস (১৮), ফারুক বিশ্বাস (৩৫), জহির বিশ্বাস (৩৫), আবুল হোসেন (৫০), সুজন বিশ্বাস (২৭), বাসি বিশ্বাস (৩২) ও নওশের বিশ্বাসকে (৩০) বোয়ালমারী উপজেলা স্বাস্থ্য কমপ্লেক্সে এবং গুরুতর আহত শাহাদত হোসেন (২৮), বাদশা বিশ্বাস (৬৫), আলামিন শেখ (১৯), হাকিম বিশ্বাস (৩৯) ও জিহাদ বিশ্বাসকে (২২) ফরিদপুর মেডিকেল কলেজ হাসপাতালে ভর্তি করা হয়েছে।
এ ব্যাপারে আক্তার হোসেন বলেন, গতকাল রাতে তাঁর সমর্থকেরা সাউন্ড বক্সে গান বাজাচ্ছিলেন। ওই সময় হারুন অর রশিদের সমর্থকেরা অতর্কিত হামলা করে তাঁর কয়েকজন সমর্থককে মারধর করে। এর জের ধরে আজ সকালে প্রতিপক্ষের সঙ্গে সংঘর্ষের ঘটনা ঘটে।
হারুন অর রশিদ বলেন, ‘পূর্ব শত্রুতার জের ধরে আজ সকালে আক্তার হোসেনসহ তাঁর সমর্থকেরা আমার সমর্থকদের ওপরে অতর্কিত হামলা করলে এ সংঘর্ষের ঘটনা ঘটে।’
ঘটনার সত্যতা নিশ্চিত করে বোয়ালমারী থানার উপপরিদর্শক (এসআই) আশুতোষ ভৌমিক বলেন, সংঘর্ষের খবর পেয়ে বোয়ালমারী থানার পুলিশ আজ সকাল সাড়ে সাতটার দিকে ঘটনাস্থলে গিয়ে পরিস্থিতি নিয়ন্ত্রণে আনে। এলাকায় পুলিশ মোতায়েন করা হয়েছে। আজ দুপুর ২টা পর্যন্ত কোনো পক্ষই থানায় কোনো অভিযোগ করেনি।



শ্রমিকদের কর্মবিরতি, কনটেইনার পরিবহনে অচলাবস্থা


চট্টগ্রামে গাড়ি শ্রমিকদের কর্মবিরতিতে আজ সোমবার সকাল থেকে আমদানি-রপ্তানি পণ্যবাহী ও খালি কনটেইনার পরিবহনে কার্যত অচলাবস্থা শুরু হয়েছে। সীতাকুণ্ডে কনটেইনার পরিবহনকারী গাড়ির চালক খুনের ঘটনায় জড়িতদের গ্রেপ্তার করে বিচারের আওতায় আনার দাবিতে এই কর্মবিরতির ডাক দিয়েছে শ্রমিকদের সংগঠন প্রাইম মুভার ট্রেইলার শ্রমিক ইউনিয়ন। 
কনটেইনার পরিবহনকারী প্রাইম মুভার ট্রেইলার গাড়িতে রপ্তানি পণ্যবাহী কনটেইনার বন্দরে নেওয়া হয়। আবার আমদানি পণ্যবাহী কনটেইনার বন্দর থেকে ডিপোতে আনা হয়। এ ছাড়া খালি কনটেইনার ডিপো ও বন্দরে নিয়মিত আনা-নেওয়া হয় এসব গাড়িতে। ধর্মঘটের কারণে এ তিন ধরনের কনটেইনার পরিবহন এখন বন্ধ রয়েছে। গাড়ি না থাকায় জাহাজ থেকে কনটেইনার ওঠানো-নামানোর কার্যক্রমও ব্যাহত হচ্ছে। কনটেইনার পরিবহনের জন্য এ ধরনের বিশেষায়িত গাড়ি আছে প্রায় নয় হাজার।
গত বুধবার সীতাকুণ্ডে দুর্বৃত্তদের গুলিতে নিহত হন শাহজাহান সাজু নামের এক চালক। এ ঘটনায় কেউ গ্রেপ্তার না হওয়ায় গাড়ি বন্ধ রেখে আন্দোলন শুরু করল শ্রমিকদের সংগঠনটি। সংগঠনের সাধারণ সম্পাদক আবু বকর সিদ্দিকী প্রথম আলোকে বলেন, খুনিকে গ্রেপ্তার করে বিচারের আওতায় আনার দাবিতে এই ধর্মঘট শুরু হয়েছে। প্রশাসন ব্যবস্থা নিলে ধর্মঘট প্রত্যাহার করা হবে।
কনটেইনার পরিবহনকারী গাড়িতে চট্টগ্রামের ১৮টি ডিপো থেকে বন্দরে আমদানি-রপ্তানি ও খালি কনটেইনার আনা-নেওয়া হয়। কর্মবিরতির কারণে ডিপো থেকে কনটেইনার আনা-নেওয়া বন্ধ হয়ে পড়েছে। জানতে চাইলে কনটেইনার ডিপো সমিতির সচিব রুহুল আমিন সিকদার প্রথম আলোকে বলেন, প্রতিদিন রপ্তানি পণ্যবাহী দেড় হাজার কনটেইনার বন্দরে পাঠানো হয়। কর্মবিরতির কারণে রপ্তানি পণ্যবাহী কনটেইনার বন্দরে পাঠানো যাচ্ছে না। আবার আমদানি পণ্যবাহী যেসব কনটেইনার ডিপোতে খুলে খালাস করা হয় তাও বন্দর থেকে আনা যাচ্ছে না।
বন্দর সচিব ওমর ফারুক বলেন, কর্মবিরতির কারণে কনটেইনার পরিবহন প্রায় বন্ধ আছে। তবে কনটেইনার খুলে পণ্য খালাসসহ অন্যান্য কার্যক্রম স্বাভাবিক আছে। 



আসামে এনআরসি: আতঙ্কে ভারতের গোর্খা ও মতুয়া সম্প্রদায়


ভারতের উত্তর-পূর্বাঞ্চলীয় রাজ্য আসামের নাগরিকপঞ্জি (এনআরসি) প্রকাশের পর গোর্খা ও মতুয়া সম্প্রদায়ের মধ্যে আতঙ্ক ছড়িয়ে পড়েছে। তাদের আশঙ্কা, যদি পশ্চিমবঙ্গসহ দেশের বিভিন্ন রাজ্যে এনআরসি চালু হয়, তবে পশ্চিমবঙ্গে এর তীব্র প্রভাব পড়বে। কারণ, এই রাজ্যে এনআরসি চালু হলে নাগরিকত্ব হারাবে প্রায় ৪০ শতাংশ মানুষ।
আসাম থেকে বিদেশি তাড়ানোর লক্ষ্য নিয়ে আসামের বিজেপি শাসিত রাজ্য সরকার গত শনিবার প্রকাশ করেছে এনআরসি বা জাতীয় নাগরিকপঞ্জির চূড়ান্ত তালিকা। এই তালিকা থেকে বাদ পড়েছে ১৯ লাখের বেশি মানুষ।
ভারতের প্রধানমন্ত্রী নরেন্দ্র মোদি এবং বিজেপির সর্বভারতীয় সভাপতি অমিত শাহ ঘোষণা দিয়েছেন, আসামের ন্যায় ভারতের অন্য রাজ্যেও চালু করা হবে এনআরসি। এরই প্রেক্ষিতে আতঙ্ক ছড়িয়ে পড়েছে গোর্খা ও মতুয়া সম্প্রদায়ের মধ্যে। তবে মোদি ও অমিত শাহের ঘোষণার পর একটুও দমেননি পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তিনিও পাল্টা ঘোষণা দিয়ে বলেছেন, রাজ্য বিজেপি চাইলেও পশ্চিমবঙ্গে চালু করতে দেওয়া হবে না এনআরসি।
গতকাল রোববার মমতা বন্দ্যোপাধ্যায় দাবি করেছেন, আসামের এনআরসির তালিকা থেকে বাদ গেছে লক্ষাধিক গোর্খাদের নাম। ফলে গোর্খাদের মধ্যে ছড়িয়ে পড়েছে এনআরসি আতঙ্ক, সৃষ্টি হয়েছে ক্ষোভ। ভারতের সেনাবাহিনীর একটি শক্তিশালী রেজিমেন্ট রয়েছে গোর্খাদের। গতকাল এই নিয়ে এক টুইট বার্তায় মমতা বলেছেন, ‘আগে আমি এনআরসি নাটকটা পুরোপুরি জানতাম না। যখনই তথ্য আসতে শুরু করল, আমরা দেখে চমকে গেলাম। দেখলাম যে, এক লাখের বেশি গোর্খা সম্প্রদায়ের মানুষ এনআরসি তালিকার বাইরে রয়ে গেছেন।’
তিনি আরও বলেছেন, ‘হাজার হাজার ভারতীয়, সিআরপিএফ জওয়ান এবং অন্যান্য পরিবারসহ ভারতের সাবেক রাষ্ট্রপতি ফখরুদ্দিন আলি আহমেদের পরিবারও এই তালিকার বাইরে রয়েছেন।’ এরপরেই মমতা দাবি করে বলেন, ‘প্রকৃত ভারতীয়দের নাম যেন তালিকা থেকে বাদ না পড়ে এবং প্রকৃত ভারতীয় ভাইবোনদের প্রতি যেন ন্যায়বিচার করা হয়’।
মতুয়া সম্প্রদায়ের আশঙ্কা, পশ্চিমবঙ্গসহ দেশের বিভিন্ন রাজ্যে এনআরসি চালু হলে বাদ পড়ে যাবে ৪০ শতাংশের মানুষের নাম। এদের অধিকাংশই তৎকালীন পূর্ব পাকিস্তান থেকে আগত বাঙালি নমশূদ্র সম্প্রদায়ের মানুষজন। রাজ্যের নমশূদ্র ওয়েলফেয়ার বোর্ডের চেয়ারম্যান মুকুল বৈরাগ্য বলেছেন, ১৯৪৮ সালের পর পূর্ব পাকিস্তান এবং পরে বাংলাদেশ থেকে এসেছেন আনুমানিক ২ কোটি ৮৭ লাখ নমশূদ্র। আর জেনারেল কাস্ট ধরলে এই সংখ্যা গিয়ে দাঁড়ায় ৩ কোটির বেশি।
তিনি প্রশ্ন তোলেন, এনআরসি যদি হয় তবে এই বিপুলসংখ্যক মানুষ কীভাবে নাগরিকত্ব প্রমাণ করবেন? কেন্দ্রীয় সরকার যদি এই উদ্যোগ গ্রহণ করে তবে তো দেশজুড়ে গৃহযুদ্ধ বেঁধে যাবে। কারণ, একবার যারা নিজেদের ভিটেমাটি ছেড়ে জীবনের ঝুঁকি নিয়ে এই রাজ্যে এসে বসবাস শুরু করেছেন, প্রতিষ্ঠিত হয়েছেন, তাদের ওপর ফের আঘাত এলে মেনে নেবে না ভারতের মানুষ। পশ্চিমবঙ্গের মতুয়া মহাসংঘের নেত্রী সাবেক তৃণমূল সাংসদ মমতাবালা ঠাকুর বলেছেন, এই উদ্যোগ নেওয়া হলে প্রচণ্ড প্রভাব পড়বে মতুয়াদের ওপর। বিশেষত নমশূদ্রদের জীবনে তৈরি হবে অনিশ্চয়তা। যাঁদের বড় অংশই মতুয়া সম্প্রদায়। অন্যদিকে সারা ভারত নমশূদ্র বিকাশ পরিষদও ইতিমধ্যে এনআরসির বিরুদ্ধে অবস্থান নিয়েছে। তারা বলেছে, এনআরসি হলে তা হবে এই রাজ্যের জন্য ভয়ংকর ঘটনা। মানুষ মানবে না।
অন্যদিকে রাজ্যের নাগরিকত্ব সুরক্ষা মঞ্চের আহ্বায়ক হরিপদ বিশ্বাস বলেছেন, এনআরসি হলে ঘোর বিপদে পড়বেন বাংলায় ৫০০ বছর ধরে বসবাস করা বহু পরিবার। কারণ, তারা দাখিল করতে পারবেন না এনআরসির প্রয়োজনীয় নথি।



পাহাড়ের কোলে



সবুজের মায়াজালে ঘেরা এই পাহাড়। মেঘের দল পাহাড়ের গায়ে লুকোচুরি করছে। শরতের আকাশ হয়েছে তারই সঙ্গী। পাহাড়ের গা ঘেঁষে সবুজ আমন ধানের খেত। দূর পাহাড়ের গায়ে ঝরনা। একদিকে বাংলাদেশ অন্য দিকে ভারতের মেঘালয়। পাহাড়ের কোলে সিলেটের জৈন্তাপুর উপজেলার কাঁঠালবাড়ি যেন প্রকৃতির আপন ঠিকানা। নাগরিক জীবনের ব্যস্ততা দূরে ঠেলে আপনিও যেতে পারেন পাহাড়েরর কোলে, প্রকৃতির কাছে…





টরন্টোয় নরসিংদীবাসীর বনভোজন


আড্ডা, স্মৃতিকে খুঁজে ফেরা আর নানা রকম খেলাধুলা ও আনন্দ উচ্ছ্বাসের মধ্য দিয়ে কানাডার টরন্টোয় বসবাসরত নরসিংদীবাসীদের বার্ষিক বনভোজন অনুষ্ঠিত হয়েছে। গত শনিবার (৩১ আগস্ট) পোর্ট ইউনিয়নের অ্যাডাম পার্কের মনোরম প্রাকৃতিক সৌন্দর্যের মধ্যে আয়োজন করা হয় এই বনভোজন।
সারা দিনব্যাপী এই আয়োজনে নারী-পুরুষ ও ছেলেমেয়েদের জন্য নানা ভাগে নানা ধরনের ক্রীড়া প্রতিযোগিতার আয়োজন করা হয়। মূলত বাংলাদেশের বহুল প্রচলিত খেলাগুলোর মাধ্যমে নরসিংদীবাসী যেন প্রবাসে বাংলাদেশকে খুঁজে ফেরে।
একদিকে চলে নানা রকমের ক্রীড়া প্রতিযোগিতা। অন্যদিকে মনোরম প্রাকৃতিক পরিবেশে জটলা পাকিয়ে আড্ডায় মেতে ওঠেন অনেকেই।
সুস্বাদু মধ্যাহ্নভোজ ছাড়াও সারা দিনের জন্যই নানা রকমের খাবারের ব্যবস্থা ছিল বনভোজনস্থলে।
বিকেলে বিভিন্ন প্রতিযোগিতায় বিজয়ীদের মধ্যে পুরস্কার বিতরণ করা হয়। এর আগে দুই শিশুর নৃত্য সবাইকে মুগ্ধ করে।
বনভোজনের অন্যতম আকর্ষণ ছিল র‍্যাফল ড্র। র‍্যাফল ড্রয়ে প্রথম পুরস্কার ছিল রিয়েলটর শেখ হাসিব হোসাইনের সৌজন্যে স্মার্ট টেলিভিশন।
বনভোজনের অন্যতম সংগঠক মর্টগেজ ব্যবসায়ী আসহাব খান বনভোজন সফল করে তোলায় নরসিংদীবাসীকে ধন্যবাদ জানান। তিনি বলেন, আগামী বছর বনভোজনে আরও বৈচিত্র্য আনা হবে।
অপর সংগঠক টরন্টোর বাংলা পত্রিকা প্রবাসী কণ্ঠ–এর সম্পাদক খুরশিদ আলম সুষ্ঠুভাবে বনভোজন সম্পন্ন হওয়ায় সন্তোষ প্রকাশ করেন।
সামগ্রিক আয়োজন ও ব্যবস্থাপনায় বনভোজনে অংশগ্রহণকারীরাও ছিলেন তৃপ্ত ও সন্তুষ্ট। বিজ্ঞপ্তি।



মোজাফফরের শোকসভায় মুক্তিযুদ্ধের পক্ষের ঐক্যের ডাক


মুক্তিযুদ্ধের অন্যতম সংগঠক ও বাংলাদেশ ন্যাশনাল আওয়ামী পার্টি-ন্যাপ সভাপতি অধ্যাপক মোজাফফর আহমদের শোকসভায় মুক্তিযুদ্ধের পক্ষে ঐক্য ধরে রাখার ডাক দিলেন নেতারা। তাঁরা বলেন, ১৪–দলীয় জোট গঠনে মোজাফফর আহমদ অগ্রণী ভূমিকা রেখেছেন। জাতির বৃহত্তর স্বার্থে এ ঐক্য অটুট রাখতে হবে।
আজ সোমবার সকালে রাজধানীর ইনস্টিটিউশন অব ডিপ্লোমা ইঞ্জিনিয়ার্সের মিলনায়তনে ১৪ দল আয়োজিত শোকসভায় এসব কথা বলেন ১৪–দলীয় জোটের নেতারা। আওয়ামী লীগের সভাপতিমণ্ডলীর সদস্য ও ১৪ দলের সমন্বয়ক মোহাম্মদ নাসিম বলেন, মোজাফফর আহমদকে শ্রদ্ধা জানানোর মধ্য দিয়ে ১৪ দল আরও ঐক্যবদ্ধ হয়েছে। ঐক্যের কারণে জঙ্গি দমন সম্ভব হয়েছে। রোহিঙ্গা সমস্যাও ঐক্যবদ্ধভাবে সমাধান করা হবে। রোহিঙ্গা সংকট সমাধানে সরকারকে সমর্থনের জন্য সব দলের প্রতি আহ্বান জানান তিনি।
মোহাম্মদ নাসিম আরও বলেন, ন্যাপ ও সিপিবি আরও শক্তিশালী হোক। তাহলে বিএনপি-জামায়াত পুরোপুরি পরাজিত হবে। বাম দলগুলোকেও দেশের স্বার্থে ঐক্যবদ্ধ হতে হবে।
ওয়ার্কার্স পার্টির সভাপতি রাশেদ খান মেনন বলেন, ঐক্য গঠনে মোজাফফর আহমদের ভূমিকা ছিল। অন্তত তাঁর স্মরণে হলেও বিভিন্ন মত ও পথের নেতারা একমঞ্চে এসেছেন।জাতীয় সমাজতান্ত্রিক দল-জাসদের সভাপতি হাসানুল হক ইনু বলেন, স্বাধীনতা থেকে শুরু করে সব বিজয় এসেছে বড় ঐক্যের হাত ধরে। দুর্ভাগ্য, সব সময় ঐক্য ধরে রাখা যায়নি। চলমান বিজয় সুসংহত করতে হলে ঐক্য ধরে রাখতে হবে। একলাচলা আত্মঘাতী। যদি অনৈক্য চলে আসে, বাংলাদেশ আবার হোঁচট খাবে।
বাংলাদেশের কমিউনিস্ট পার্টি-সিপিবির উপদেষ্টা মঞ্জুরুল আহসান খান বলেন, ন্যাপ দুর্বল হয়ে যাওয়া দেশের ইতিহাসের একটি ট্র্যাজেডি। মুক্তিযুদ্ধের পর ন্যাপ-সিপিবি বিরোধী দল হতে পারলে আজকের বিপদ তৈরি হতো না।
ঐক্য ন্যাপের সভাপতি পঙ্কজ ভট্টাচার্য বলেন, মোজাফফর আহমদের মতো আদর্শের রাজনীতি এখন হারাতে বসেছে। এটিকে আবার ফিরিয়ে আনতে হবে। কমিউনিস্ট কেন্দ্রের আহ্বায়ক ওয়াজেদ-উল ইসলাম বলেন, স্বাধীনতা ও মুক্তিযুদ্ধের চেতনাকে ধূলিসাৎ করে দেশকে একটি প্রতিক্রিয়াশীল ধারায় নিয়ে যেতে চায় সরকারের বিরোধী শক্তি জামায়াত-বিএনপি। মুক্তিযুদ্ধের সময় যেমন ঐক্যবদ্ধভাবে সবাই ঝাঁপিয়ে পড়েছিলাম, পুনরায় সেই ঐক্য দেখতে চাই।
প্রাবন্ধিক, কলাম লেখক সৈয়দ আবুল মকসুদ বলেন, মোজাফফর আহমদ ছিলেন জাতীয়তাবাদী সমাজতন্ত্রী। তাঁর মৃত্যুর মধ্য দিয়ে ইতিহাসের একটি অধ্যায়ের সমাপ্তি ঘটেছে।
শোকসভায় মোজাফফর আহমদের সংক্ষিপ্ত জীবনী তুলে ধরেন ন্যাপের ভারপ্রাপ্ত সাধারণ সম্পাদক ইসমাইল হোসেন। শোকসভা পরিচালনা করেন আওয়ামী লীগের ঢাকা মহানগর দক্ষিণের সাধারণ সম্পাদক শাহে আলম মুরাদ। এতে আরও বক্তব্য দেন সাম্যবাদী দলের সাধারণ সম্পাদক দিলীপ বড়ুয়া, জাসদ একাংশের সভাপতি শরীফ নূরুল আম্বিয়া, জাতীয় পার্টি-জেপির মহাসচিব শেখ শহীদুল ইসলাম, আওয়ামী লীগ নেতা মোফাজ্জল হোসেন চৌধুরী মায়া।
৫ দশকের বেশি সময় ধরে ন্যাপ সভাপতির দায়িত্ব পালন করেছেন অধ্যাপক মোজাফফর আহমদ। গত ২৩ আগস্ট রাজধানীর অ্যাপোলো হাসপাতালে তিনি মৃত্যুবরণ করেন।



র‌্যাবের সঙ্গে ‘বন্দুকযুদ্ধে’ নিহত ১


সিলেটের গোয়াইনঘাটে কথিত বন্দুকযুদ্ধে ফজর আলী (৩২) নামে এক ব্যক্তি নিহত হয়েছেন বলে জানিয়েছে র‌্যাব। জাফর মাদক ও চোরাচালান মামলার আসামি বলেও জানিয়েছে র‌্যাব। গতকাল রোববার দিবাগত রাত তিনটার দিকে গোয়াইনঘাটের মিত্রীমহল এমডিসি ব্রিকফিল্ড এলাকায় এ ঘটনা ঘটে।জাফরের বাড়ি কোম্পানীগঞ্জ উপজেলার গৌখালপাড় এলাকায়।
র‌্যাব সূত্র জানায়, ফজর আলীর নামে মাদক, চোরাচালানসহ বিভিন্ন অপরাধে সিলেটের বিভিন্ন থানায় ২১টি মামলা রয়েছে।
র‌্যাব-৯–এর অতিরিক্ত পুলিশ সুপার (গণমাধ্যম) মো. মনিরুজ্জামান এ তথ্য নিশ্চিত করেছেন।
র‌্যাব সূত্র জানায়, গোপন তথ্যের ভিত্তিতে গতকাল রাত তিনটার দিকে র‌্যাব-৯ গোয়াইনঘাটের মিত্রীমহল এমডিসি ব্রিকফিল্ড এলাকায় ২১ মামলার আসামি ফজর আলীকে গ্রেপ্তার করতে অভিযান চালায়। এ সময় তাঁর সহযোগীরা র‌্যাবকে লক্ষ্য করে গুলি করে। র‌্যাবও আত্মরক্ষার্থে পাল্টা গুলি চালায়। পরে ঘটনাস্থল থেকে ফজর আলীর মৃতদেহ উদ্ধার করা হয়।ঘটনাস্থল থেকে অস্ত্র, গুলি ও মাদকদ্রব্য উদ্ধার করা হয়েছে।
র‍্যাব জানায়, ফজর আলীর লাশ সিলেট এম এ জি ওসমানী মেডিকেল কলেজ হাসপাতালে পাঠানো হয়েছে।



স্বর্ণসহ ৫টি রপ্তানি পদক পেল প্রাণ-আরএফএল


রপ্তানি বাণিজ্যে গুরুত্বপূর্ণ অবদান রাখায় ২০১৬-১৭ অর্থবছরের জন্য সেরা রপ্তানিকারকের পুরস্কার পেয়েছে প্রাণ-আরএফএল গ্রুপের পাঁচ প্রতিষ্ঠান। কৃষি প্রক্রিয়াজাত, প্লাস্টিক ও লাইট ইঞ্জিনিয়ারিং পণ্য রপ্তানিতে উল্লেখযোগ্য ভূমিকা রাখায় ওই গ্রুপকে স্বর্ণসহ পাঁচটি রপ্তানি পদক দিয়েছে বাণিজ্য মন্ত্রণালয়।
সর্বোচ্চ রপ্তানিকারক হিসেবে এ নিয়ে টানা ১৬ বার সেরা রপ্তানিকারকের পুরস্কার অর্জন করল প্রাণ-আরএফএল গ্রুপ। এক সংবাদ বিজ্ঞপ্তিতে এই তথ্য জানিয়ে প্রাণ-আরএফএল গ্রুপ।
বিজ্ঞপ্তিতে জানানো হয়েছে, ২০১৬-১৭ অর্থবছরের অ্যাগ্রো প্রসেসিং খাতে (তামাকজাত পণ্য ব্যতীত) সেরা রপ্তানিকারক হিসেবে প্রাণ অ্যাগ্রো লিমিটেড স্বর্ণপদক ও হবিগঞ্জ অ্যাগ্রো লিমিটেড ব্রোঞ্জ পদক অর্জন করে। অন্যদিকে প্লাস্টিক পণ্য রপ্তানিতে রৌপ্য ও ব্রোঞ্জ পদক পেয়েছে আরএফএল গ্রুপের সহযোগী প্রতিষ্ঠান ডিউরেবল প্লাস্টিকস লিমিটেড ও অলপ্লাস্ট বাংলাদেশ লিমিটেড। পাশাপাশি লাইট ইঞ্জিনিয়ারিং পণ্য রপ্তানিতে রৌপ্য পদক পেয়েছে রংপুর মেটাল ইন্ডাস্ট্রিজ লিমিটেড।
রোববার রাজধানীর বঙ্গবন্ধু আন্তর্জাতিক সম্মেলন কেন্দ্রে প্রধানমন্ত্রী শেখ হাসিনার কাছ থেকে রপ্তানি পদক গ্রহণ করেন প্রাণ-আরএফএল গ্রুপের চেয়ারম্যান ও প্রধান নির্বাহী আহসান খান চৌধুরী, প্রাণ গ্রুপের ব্যবস্থাপনা পরিচালক ইলিয়াছ মৃধা, আরএফএল গ্রুপের ব্যবস্থাপনা পরিচালক আর এন পাল, অলপ্লাস্ট বাংলাদেশ লিমিটেডের প্রধান পরিচালন কর্মকর্তা সাঈদ হোসেন চৌধুরী ও প্রাণ-আরএফএল গ্রুপের পরিচালক (করপোরেট ফাইন্যান্স) উজমা চৌধুরী। পাঁচ প্রতিষ্ঠানের পক্ষ থেকে পর্যায়ক্রমে এ পুরস্কার নেন তারা।
প্রাণ গ্রুপ ১৯৯৭ সালে ফ্রান্সে অ্যাগ্রো প্রসেসিং পণ্য রপ্তানির মাধ্যমে বৈদেশিক বাণিজ্যে পা রাখে। বর্তমানে বিশ্বের ১৪১টি দেশে প্রাণ-আরএফএলের পণ্য পাওয়া যাচ্ছে।
প্রাণ-আরএফএল গ্রুপের বিপণন পরিচালক কামরুজ্জামান কামাল বলেন, ‘আমাদের ব্র্যান্ডের ওপর বিশ্বব্যাপী ভোক্তাদের আস্থা রাখার জন্য এসব পদক পাওয়া সম্ভব হয়েছে। সেরা রপ্তানিকারক পদক প্রাপ্তিতে আমরা গর্বিত।’ তিনি আরও বলেন, প্রাণ-আরএফএল পণ্যের সবচেয়ে বড় বাজার ভারত ও মধ্যপ্রাচ্য। এ ছাড়া আফ্রিকা, ইউরোপ, উত্তর ও দক্ষিণ আমেরিকাসহ বিশ্বের প্রায় সব প্রান্তেই প্রাণ-আরএফএল পণ্য পৌঁছে গেছে। 



টানা চার দিন ধরে দরপতনে পুঁজিবাজার


সূচকের দরপতনের মধ্য দিয়ে লেনদেন শেষ হয়েছে দেশের প্রধান পুঁজিবাজার ঢাকা স্টক এক্সচেঞ্জে (ডিএসই)। আজ সোমবার সপ্তাহের দ্বিতীয় কার্যদিবসে এই পুঁজিবাজারের প্রধান সূচক ডিএসইএক্স কমেছে ৩৭ পয়েন্ট, অবস্থান করছে ৫০৩৩ পয়েন্টে। এই নিয়ে টানা চার কার্যদিবসে ডিএসইএক্স কমল ১৫৫ পয়েন্ট। অন্যদিকে, চট্টগ্রাম স্টক এক্সচেঞ্জেও (সিএসই) সার্বিক সূচক সিএএসপিআই কমেছে ৮৮ পয়েন্ট।
ডিএসইতে আজ মোট লেনদেন কিছুটা বেড়েছে, হয়েছে ৪৪২ কোটি ৯০ লাখ টাকা। গত কার্যদিবসে মোট লেনদেনের পরিমাণ ছিল ৩৩২ কোটি ৪০ লাখ টাকা। লেনদেনে অংশ নেওয়া শেয়ার ও মিউচুয়াল ফান্ডের মধ্যে দর কমেছে ২০৯টির, বেড়েছে ১০০টির ও অপরিবর্তিত আছে ৪৫টির।
আজ লেনদেনের শীর্ষে থাকা কোম্পানিগুলো হলো মুন্নু সিরামিকস, ইউনাইটেড পাওয়ার জেনারেশন অ্যান্ড ডিস্ট্রিবিউশন কোম্পানি, স্টাইল ক্র্যাফট, জেএমআই সিরিঞ্জেস, আইটি কনসালট্যান্ট লিমিটেড, সিলকো ফার্মাসিউটিক্যালস লিমিটেড, ওয়াটা কেমিক্যাল, বিকন ফার্মা, ন্যাশনাল পলিমার ও মুন্নু স্টাফলার।
দর বাড়ার শীর্ষে থাকা কোম্পানিগুলো হলো ইনটেক, প্রাইম ফাইন্যান্স ফার্স্ট মিউচুয়াল ফান্ড, কে অ্যান্ড কিউ, মুন্নু সিরামিকস, গ্লোবাল ইনস্যুরেন্স, মুন্নু স্টাফলার, আইটি কনসালট্যান্ট লিমিটেড, স্টাইল ক্র্যাফট, প্রগতি লাইফ ইনস্যুরেন্স ও লিগ্যাসি ফুটওয়্যার।
দর কমার শীর্ষে থাকা কোম্পানিগুলো হলো জিল বাংলা, আইসিবি ইনভেস্টমেন্ট ব্যাংক লিমিটেড, আইপিডিসি, তাল্লু স্পিনিং, ন্যাশনাল পলিমার, সিএপিএম আইবিবিএল ইসলামিক মিউচুয়াল ফান্ড, তুংঘাই নিটিং অ্যান্ড ডায়িং লিমিটেড, বে লিজিং, সিনো বাংলা ও সিএপিএম বিডিবিএল মিউচুয়াল ফান্ড ওয়ান।
অন্যদিকে, সিএসইতে লেনদেনে অংশ নেওয়া শেয়ার ও মিউচুয়াল ফান্ডের মধ্যে দর কমেছে ১৫৩টির, বেড়েছে ৬৩টির ও অপরিবর্তিত আছে ৩১টির।



বিপিএল এবার হবে তো?



নতুন মৌসুমের বিপিএল আয়োজন নিয়ে তৈরি হয়েছে নানা জটিলতা। তাই প্রশ্ন উঠে গেছে ক্রিকেটাঙ্গনে—এবার বিপিএল আদৌ হবে কি?
আগামী ৬ ডিসেম্বর থেকে শুরু হওয়ার কথা বিপিএলের সপ্তম আসর। তার আগে আগস্টের মাঝামাঝি হওয়ার কথা ‘প্লেয়ার্স ড্রাফট’ বা খেলোয়াড় নিলাম। তারও আগে সারতে হবে আরও কিছু আনুষ্ঠানিকতা। ফ্র্যাঞ্চাইজিদের সঙ্গে নতুন চক্রের বিপিএলের জন্য নতুন চুক্তি করবে বিসিবি। নিতে হবে চট্টগ্রাম ফ্র্যাঞ্চাইজির জন্য নতুন মালিকও।
কিন্তু নির্ধারিত সময়ে টুর্নামেন্ট শুরু করতে হলে আগের প্রক্রিয়াগুলো যেভাবে এগোনো উচিত ছিল, সেভাবে এগোচ্ছে না। চুক্তির নতুন শর্ত তৈরি করে গভর্নিং কাউন্সিলের সেগুলো পাঠানোর কথা ফ্র্যাঞ্চাইজিদের কাছে। এরপর চুক্তি স্বাক্ষর, খেলোয়াড় নিলাম। কিন্তু এসব ব্যাপারে কোনো অগ্রগতিই নেই এখন পর্যন্ত। চুক্তি নিয়ে গত মাসে ফ্র্যাঞ্চাইজিদের সঙ্গে বিপিএল গভর্নিং কাউন্সিলের সভার পর এখন পর্যন্ত এগোয়নি কিছুই। চট্টগ্রাম ফ্র্যাঞ্চাইজির জন্য নতুন মালিক খোঁজার প্রক্রিয়াও হয়ে আছে স্থবির। ক্রিকেটাঙ্গনে তাই ঘুরতে শুরু করেছে একটা প্রশ্ন-বিপিএল এবার হবে তো? জানা গেছে, সাকিব আল হাসানকে নিয়ে দুই ফ্র্যাঞ্চাইজির টানাটানিই বিপিএল নিয়ে অনিশ্চয়তার মূল কারণ। সাকিবকে পাওয়া যাবে না ধরে নিয়ে একটি ফ্র্যাঞ্চাইজি নাকি চাচ্ছে না এবার টুর্নামেন্টটি হোক। তাদের চাপে নতুন বিপিএল নিয়ে বিসিবিও ধীরে চলো নীতি নিয়েছে। আবার উল্টো কথাও আছে। গভর্নিং কাউন্সিলের নাম প্রকাশে অনিচ্ছুক এক কর্মকর্তার দাবি, শুধু একটি ফ্র্যাঞ্চাইজি নয়। বেশ কয়েকটি ফ্র্যাঞ্চাইজিই এক বছরে দুটি বিপিএল খেলতে রাজি নয়। বিপিএলের সর্বশেষ আসরটি হয়েছিল এ বছরেরই জানুয়ারি-ফেব্রুয়ারিতে। এসব নিয়ে গভর্নিং কাউন্সিলের কেউই সরাসরি কোনো মন্তব্য করতে রাজি হননি।



বটতলার ১১ বছর


একটা নতুন দল করতে হবে, যেটি হবে একেবারেই উন্মুক্ত জায়গা। যেকোনো দল থেকে যে–কেউ এখানে এসে অভিনয় করতে পারবেন। ১১ বছর আগে এই ভাবনা থেকেই যাত্রা শুরু হয় কিছু স্বপ্নবান তরুণের। কারণ, তত দিনে খ্যাপাটে নাটকগুলো প্রায় মঞ্চছাড়া। ‘দর্শক নেই, দর্শক নেই’ বলে হাহাকার ওঠে প্রতিনিয়ত। তরুণেরা নাটক বানালেন। মঞ্চে এল ‘খনা’, ‘ক্রাচের কর্নেল’-এর মতো নাটক। এই ১১ বছরে তাঁরা মঞ্চে এনেছেন ১০টি মূলধারার নাটকসহ আরও কিছু উন্নয়নমূলক ও প্রতিবাদী নাটক। দর্শক নাটক দেখেন, আলোচনা করেন, অংশগ্রহণ করেন এই দলের সঙ্গে নানা কাজে। আর দেখতে দেখতেই দলটি পার করেছে ১১ বছর। নাটকের এই দলের নাম বটতলা।
গত ২৭ আগস্ট ছিল বটতলার ১১তম প্রতিষ্ঠাবার্ষিকী। দিনটি আজ উদ্‌যাপন করবেন বটতলার সদস্যরা। আজ ২ সেপ্টেম্বর বাংলাদেশ মহিলা সমিতির নীলিমা ইব্রাহিম মিলনায়তনে অনুষ্ঠিত হচ্ছে বটতলার ১১তম প্রতিষ্ঠাবার্ষিকী ও দ্বিবার্ষিক সম্মেলন। দলের পরিচালক ব্রাত্য আমিন প্রথম আলোকে জানান, আজ সোমবার বিকেলে জাতীয় পতাকা উত্তোলন ও জাতীয় সংগীতের মধ্য দিয়ে সম্মেলন উদ্বোধন করা হবে। সম্মেলন ও প্রতিষ্ঠাবার্ষিকী উদ্‌যাপন শেষে রাত সোয়া আটটায় বটতলার সদস্যদের অংশগ্রহণে হবে গানের আসর। রাত ৮টা ৪০ মিনিটে মঞ্চস্থ হবে নাটক ‘সময়ের প্রয়োজনে’। নাটকটি কথাসাহিত্যিক জহির রায়হানের লেখা গল্প অবলম্বনে নাট্যরূপ দিয়েছেন নাজিফা তাসনিম খানম, নির্দেশনা দিয়েছেন ইমরান খান।  নাটক মঞ্চায়নের পাশাপাশি বটতলা পরিচালনা করছে অভিনয় শেখার স্কুল ‘অ্যাক্টরস স্টুডিও’। এখন এই স্কুলের ষষ্ঠ ব্যাচের প্রশিক্ষণ চলছে।
বটতলার প্রযোজনাগুলো একটু অন্য রকম—বাংলার চিরায়ত গ্রামীণ মেলা নিয়ে তৈরি হয়েছে নাটক ‘ধামাইল’, পুরুষতান্ত্রিকতা দিয়ে নারীর জ্ঞানকে অসম্মান নিয়ে নাটক ‘খনা’, তাজরীন ফ্যাশনসে আগুনে পুড়ে নিহত পোশাকশ্রমিকদের নিয়ে ‘জতুগৃহ’, আফ্রিকার রাজনৈতিক নাটক ‘দ্য ট্রায়াল অব মাল্লাম ইলিয়া’। আর বটতলাকে নতুন করে চিনিয়েছে যে নাটকটি, সেটি ‘ক্রাচের কর্নেল’। শাহাদুজ্জামানের উপন্যাস অবলম্বনে এই প্রযোজনা বটতলাকে নিয়ে গেছে অন্য উচ্চতায়। ঢাকার মঞ্চে জনপ্রিয় ও ভালো নাটকগুলোর মধ্যে ‘ক্রাচের কর্নেল’ অন্যতম।



৬৮ সংস্থার কাছে ২ লাখ কোটি ‘অলস’ টাকা


স্বায়ত্তশাসিত, আধা স্বায়ত্তশাসিত, সংবিধিবদ্ধ সরকারি কর্তৃপক্ষ, পাবলিক নন–ফাইন্যান্সিয়াল করপোরেশনসহ দেশের মোট ৬৮টি স্বশাসিত সংস্থার ২ লাখ ১২ হাজার ১০০ কোটি টাকা ‘অলস’ হিসেবে বিভিন্ন ব্যাংকে জমা আছে। এখন এই সংস্থাগুলোর উদ্বৃত্ত টাকা রাষ্ট্রীয় কোষাগারে জমা নেওয়ার সিদ্ধান্ত নিয়েছে সরকার। এ জন্য একটি আইনের খসড়া আজ সোমবার মন্ত্রিসভায় অনুমোদন দেওয়া হয়েছে।
আইনটি চূড়ান্ত হলে ওই সব প্রতিষ্ঠানের পরিচালন ব্যয়সহ প্রয়োজনীয় টাকা রেখে বাকি টাকা সরকারের কোষাগারে জমা নেওয়া হবে। বর্তমানে ওই সব প্রতিষ্ঠানের অর্থ ওই প্রতিষ্ঠানগুলোর কাছেই আছে।
আজ সচিবালয়ে প্রধানমন্ত্রী শেখ হাসিনার সভাপতিত্বে মন্ত্রিসভার বৈঠকে ‘স্বায়ত্তশাসিত, আধা স্বায়ত্তশাসিত, সংবিধিবদ্ধ সরকারি কর্তৃপক্ষ, পাবলিক নন–ফাইন্যান্সিয়াল করপোরেশনসহ স্বশাসিত সংস্থাসমূহের উদ্বৃত্ত অর্থ সরকারি কোষাগারে জমা প্রদান আইন, ২০১৯’ -এর খসড়া অনুমোদন দেওয়া হয়।
পরে সংবাদ সম্মেলন করে মন্ত্রিসভার বৈঠকের সিদ্ধান্ত জানান মন্ত্রিপরিষদ সচিব মোহাম্মদ শফিউল আলম। তিনি বলেন, মোট ৬৮টি প্রতিষ্ঠানের মধ্যে বেশি জমা টাকা আছে ২৫টি প্রতিষ্ঠানের কাছে। এর মধ্যে বাংলাদেশ পেট্রোলিয়াম করপোরেশনের কাছে জমা আছে ২১ হাজার ৫৮০ কোটি টাকা। পেট্রোবাংলার কাছে ১৮ হাজার ২০৪ কোটি টাকা। ঢাকা পাওয়ার ডিস্ট্রিবিউশন কোম্পানির কাছে আছে ১৩ হাজার ৪৫৪ কোটি টাকা। চট্টগ্রাম বন্দর কর্তৃপক্ষের জমা টাকার পরিমাণ ৯ হাজার ৯১৩ কোটি। রাজধানী উন্নয়ন কর্তৃপক্ষের (রাজউক) জমা টাকা আছে ৪ হাজার ৩০ কোটি।
মন্ত্রিপরিষদ সচিব বলেন, প্রস্তাবিত আইন অনুযায়ী এই সংস্থাগুলোর পরিচালন ব্যয়ের টাকা তাদের নিজস্ব তহবিলে থাকবে। তারপর আপত্কালীন ব্যয়ের জন্য পরিচালন ব্যয়ের আরও ২৫ শতাংশ সংরক্ষণ করতে পারবে। প্রতিষ্ঠানের পেনশন ও প্রভিডেন্ট ফান্ডের টাকাও রাখা যাবে। এরপর যে টাকা উদ্বৃত্ত থাকবে, সেটি সরকারি কোষাগারে জমা নেওয়া হবে।
এ ছাড়া আজকের বৈঠকে ‘বাংলাদেশ সড়ক পরিবহন করপোরেশন আইন, ২০১৯’ -এর খসড়া অনুমোদন দেওয়া হয়েছে। প্রস্তাবিত এই আইন অনুযায়ী বিশেষ পরিস্থিতিতে সড়ক পরিবহনসেবা দেওয়ার বিধান যুক্ত করা হয়েছে। এর মধ্যে রয়েছে হরতাল, পরিবহন ধর্মঘট, জরুরি অবস্থা, প্রাকৃতিক দুর্যোগ, রাষ্ট্রীয় জরুরি প্রয়োজন, বিশ্ব ইজতেমা, মুক্তিযোদ্ধা সমাবেশ ও অনুরূপ পরিস্থিতি হলে বিশেষ সড়ক পরিবহন সেবা। অর্থাৎ, এই সময়ে বিআরটিসির বাস চলবে।



নদীতে মাছ ধরে জীবন চলে তাঁদের


বগুড়ার ইছামতী নদীতে বড়শি দিয়ে মাছ ধরে জীবিকা চালায় ৪০ জেলে পরিবার। সকাল থেকে বিকেল পর্যন্ত মাছ ধরেন তাঁরা। এরপর এগুলো বিক্রি করেন স্থানীয় মাছ বাজারে। বাহাদুরপুর, খিরাপাড়া, আকন্দপাড়া ও নাড়ুয়ামালা গ্রামে এই বাসিন্দাদের বাস।




স্ত্রীর হত্যাকাণ্ড এখনো তাড়া করছে পোলানস্কিকে


স্ত্রীর হত্যাকাণ্ডের ৫০ বছর পর মুখ খুললেন প্রখ্যাত ফরাসি-পোলিশ চলচ্চিত্র পরিচালক রোমান পোলানস্কি। বললেন, তাঁর স্ত্রী, মার্কিন অভিনয়শিল্পী ও মডেল শ্যারন টেইটের মৃত্যুকে খুব জঘন্যভাবে উপস্থাপন করেছে মিডিয়া। এমনকি অনেক মিডিয়া দাবি করেছে, শ্যারন টেইটের মৃত্যুর সঙ্গে যোগসাজশ থাকতে পারে রোমান পোলানস্কির। সেই ট্র্যাজেডির থেকেই হলিউডে তাঁর ‘ইমেজ’ সংকট তৈরি হয়।
গত শতকের ষাটের দশকে সিরিয়াল কিলিংয়ের জন্য কুখ্যাত কাল্ট নেতা চার্লস ম্যানসন। ১৯৬৯ সালে চার্লস আর তাঁর অনুসারীরা নির্বিচারে সাতজনকে হত্যা করে সাড়া ফেলে দেন যুক্তরাষ্ট্রে। হতভাগ্যদের একজন ছিলেন বিশ্বখ্যাত চলচ্চিত্র নির্মাতা রোমান পোলানস্কির অন্তঃসত্ত্বা স্ত্রী শ্যারন টেইট। ‘ম্যানসন ফ্যামিলি’ নামে পরিচিত তাঁর অনুসারীরা রোমান পোলানস্কির সাড়ে আট মাসের অন্তঃসত্ত্বা স্ত্রী শ্যারন টেইটসহ পাঁচজনকে ১৯৬৯ সালের ৯ আগস্ট ধারালো অস্ত্রের আঘাতে হত্যা করেন।
‘দ্য পিয়ানিস্ট’ কিংবা ‘চায়না টাউন’ ছবির নির্মাতা পোলানস্কি এরপরও একাধিকবার নেতিবাচকভাবে খবরের শিরোনাম হয়েছেন। ১৩ বছরের কিশোরীকে ধর্ষণ করার অপরাধে গ্রেপ্তার এড়াতে চার দশক পা রাখতে পারেননি মার্কিন মুলুকে। এখন তিনি অবস্থান করছেন ইতালির ভেনিসে। সেখানে চলছে বিশ্বের সেরা তিন চলচ্চিত্র উৎসবের একটি, ভেনিস চলচ্চিত্র উৎসব ২০১৯। সেখানে প্রতিযোগিতা করবে রোমান পোলানস্কির ছবি ‘অ্যান অফিসার অ্যান্ড আ স্পাই’। সেখানে ‘ডেডলাইন’কে দেওয়া সাক্ষাৎকারে এই কথাগুলো বলেছেন তিনি।
রোমান পোলানস্কি আরও বলেছেন, ‘মানুষ তারপর থেকেই আমাকে অন্যভাবে দেখতে শুরু করেছে। যখন এই ভয়ংকর দুর্ঘটনা ঘটল, আমি মারাত্মক ট্রমার ভেতর দিয়ে যাচ্ছিলাম। আর মিডিয়া আমার দিকেই আঙুল তোলে। আমিই নাকি সেই হত্যাকাণ্ডের জন্য দায়ী।’
সেই ঘটনা এখনো তাড়া করে ফেরে ৮৬ বছর বয়সী এই পরিচালককে। সময়ের সঙ্গে শোক কমে যায়। কিন্তু রোমান পোলানস্কি সেই ঘটনাকে তুলনা করেছেন একটা তুষারগোলকের সঙ্গে। যেখানে প্রতিবছর নতুন প্রলেপ জমে আর আকারে বড় হয়।
ওই সাক্ষাৎকারে রোমান পোলানস্কি বলেন, ‘কাজের ভেতরে থাকলেই আমি ভালো থাকি। ব্যস্ততার মধ্যে এমন সব মুহূর্ত আসে, মনে হয়, এই তো আমি বেঁচে আছি। আমি সব মিথ্যা অভিযোগের বিরুদ্ধে লড়াই করার শক্তি পাই। বেশির ভাগ মানুষ আমার মামলার বিষয়ে কিছু জানেই না। কিন্তু হয়রানি করতে পিছপা হয় না।’
অস্কারজয়ী এই পরিচালকের ‘অ্যান অফিসার অ্যান্ড আ স্পাই’ ছবির মুখ্য চরিত্রে অভিনয় করেছেন অস্কারজয়ী অভিনেতা জিন ডুজারডিন। ছবির গল্প মূলত ক্যাপ্টেন আলফ্রেড ড্রেফাসের ওপর। তিনি ছিলেন ফরাসি-ইহুদি সৈনিক। তাঁর বিরুদ্ধে গুরুতর অভিযোগ আনা হয়। তিনি নাকি জার্মানির কাছে গোপন সামরিক তথ্য পাচার করেছেন। সাড়া জাগানো সেই বিচারে ড্রেফাস দোষী সাব্যস্ত হন। তাঁকে ডেভিলস দ্বীপে আজীবন কারারুদ্ধ করে রাখার রায় দেওয়া হয়।
এই রায় নিয়ে বিতর্ক যখন চরমে, তখন একে একে বেরিয়ে আসে আসল সত্যি। যে চিঠি নিয়ে এত কাণ্ড, সেটি মিথ্যা প্রমাণিত হয়। মূল দোষী সাব্যস্ত হন ফরাসি সেনাবাহিনীর এক মেজর পদবির কর্মকর্তা। ফরাসি কর্তৃপক্ষ পুরো বিষয়টি এড়িয়ে যেতে চায়। কিন্তু তত দিনে ড্রেফাসের একদল সমর্থক তৈরি হয়, তারা নিজেদের ‘ড্রেফাসেডারস’ নামে পরিচয় দিত। তারা ড্রেফাসের মামলা আবার শুরু থেকে শুরু করার জন্য চাপ দিতে থাকে।
১২ বছর ধরে তীব্র বিতর্ক আর কিছু সাম্প্রদায়িক দাঙ্গা সংঘটিত হয়। চলে রাজনৈতিক দলাদলি। শেষ পর্যন্ত মেজর জোসেফ হুবার্ট হেনরি মূল নথিপত্র জাল করার দায় স্বীকার করেন এবং আত্মহত্যা করেন। শুরু হয় নতুন করে তদন্ত। ফরাসি আদালত এবারও ড্রেফাসকে দোষী সাব্যস্ত করেন। কিন্তু ড্রেফাসকে ক্ষমা করেন রাষ্ট্রপতি। তার কয়েক বছর পর অবশেষে আদালত রায় দেন, ড্রেফাস নির্দোষ। উনিশ শতকের নব্বইয়ের দশকে প্যারিসের সবচেয়ে আলোচিত ঘটনা ছিল এটি।
গত ৩০ আগস্ট ‘অ্যান অফিসার অ্যান্ড আ স্পাই’ ছবিটি ভেনিস চলচ্চিত্র উৎসবে প্রদর্শিত হয়।



আসামে এনআরসির গুমর ফাঁস


খোলা চোখে আসাম এ মুহূর্তে শান্ত। কোথাও কোনো অপ্রীতিকর পরিস্থিতি নেই। কিন্তু গত ৪৮ ঘণ্টায় আসামে এক বিস্ময়কর অবস্থা সৃষ্টি হয়েছে। প্রায় সব রাজনৈতিক মত ও পথের মানুষ জাতীয় নাগরিক নিবন্ধনের (এনআরসি) বিরুদ্ধে অবস্থান নিয়েছে। গুয়াহাটির রাজনৈতিক মহল এবং সুশীল সমাজে কাউকে সুখী মনে হচ্ছে না। ডান-বামনির্বিশেষে ক্রমে এনআরসিবিরোধিতার সামাজিক পরিসর বাড়ছে। কেউ কেউ এনআরসির কপিতে আগুনও লাগাচ্ছে।
দীর্ঘদিনের রাজনৈতিক পুঁজি ছিনতাই?যদিও যে যার অবস্থান থেকে এই বিরোধিতায় নেমেছেন এবং একে অপরকে দোষ দিচ্ছেন; কিন্তু এই প্রথম এনআরসিতে অসন্তুষ্ট দেখা যাচ্ছে অসমিয়া রাজনীতিবিদদেরও। তাঁদের দাবি, এই প্রক্রিয়ায় আরও বেশি মানুষের ‘রাষ্ট্রবিহীন’ হওয়া উচিত ছিল। অসমিয়া রাজনীতিবিদেরা এত দিন ন্যূনপক্ষে প্রায় অর্ধকোটি আসামবাসীকে ‘অবৈধ’ বললেও চূড়ান্ত এনআরসির পর নিজ জাতিসত্তার মানুষদের মধ্যে তাঁদের রাজনৈতিক গ্রহণযোগ্যতা প্রশ্নবিদ্ধ হয়ে পড়েছে। এই রাজনীতিবিদদের দীর্ঘ চার দশকের রাজনৈতিক পুঁজি ছিল অবৈধ নাগরিকত্বের বিষয়টি। এই বিষয়কে সামনে রেখেই বিজেপির সঙ্গে তাদের মৈত্রী গড়ে উঠেছিল। সেই মৈত্রী এখন বড় ধরনের ঝাঁকুনিতে দুলে উঠেছে। অনেকেই বলছেন, এনআরসি অসমিয়াদের রাজনৈতিক পুঁজি ছিনতাই করে নিয়েছে।
তফসিলি ও মুসলমানদের ভয়দুদিন ধরে হিমন্ত বিশ্বশর্মাসহ বিজেপির প্রভাবশালী নেতৃবৃন্দ উত্তেজক বক্তৃতা-বিবৃতি দিয়ে যাচ্ছেন এনআরসির বিপক্ষে। এর কারণ স্পষ্ট। অনেক হিন্দু বাদ পড়ে গেছে চূড়ান্ত তালিকায়, যাঁরা বিজেপির ভোটব্যাংক হিসেবে কাজ করেছে গত দুই নির্বাচনে। হিন্দুধর্মাবলম্বী বাদ পড়া ব্যক্তিদের মধ্যে শিডিউল কাস্ট বা তফসিলি সম্প্রদায়ের ব্যক্তিদের সংখ্যা পাওয়া যাচ্ছে সবচেয়ে বেশি। বিধানসভার একজন শিডিউল কাস্ট এমএলএ সপরিবারে এনআরসি থেকে বাদ পড়ায় বিজেপির নেতাদের বিরুদ্ধে সামাজিক পরিসরে ক্ষোভ তৈরি হয়েছে। আসামে, বিশেষ করে বরাক উপত্যকায় বিজেপির উত্থানে হিন্দু বাঙালিরা এত দিন গুরুত্বপূর্ণ ভূমিকা রেখে এলেও এনআরসির চূড়ান্ত তালিকাকে তারা প্রশাসনিক বিশ্বাসঘাতকতা হিসেবে দেখছে। কংগ্রেস শাসনামলে মন্ত্রিসভায় হিন্দু বাঙালির সংখ্যা থাকত তিন থেকে চারজন। বিজেপির ভোটব্যাংক হওয়ার পর সেই হিস্যাও একজনে ঠেকেছে। এ রকম দুঃখগুলো হঠাৎ বেশি বেশি আলোচনায় আসছে শিলচরে।
মুসলমানরা আগেই এনআরসি প্রক্রিয়ার বিরুদ্ধে এবং তাঁরা মনে করছেন, প্রয়োজনীয় কাগজপত্র থাকার পরও চূড়ান্ত তালিকায় তাঁদের কয়েক লাখ মানুষকে বাদ দেওয়া হয়েছে শুধু অসমিয়াদের খুশি রাখার জন্য। এ রকম সংখ্যালঘু বাদ পড়া ব্যক্তিরা সামাজিক পরিসরে এনআরসিবহির্ভূত বলে দৈনন্দিন রুটিরুজির সংগ্রামে অধিক বিপন্ন হয়ে পড়বেন বলেই আশঙ্কা করা হচ্ছে। গুয়াহাটিতে ধর্মীয় সংখ্যালঘু শ্রমিকদের মধ্যে ভীতির মনোভাব আগের চেয়েও বেড়েছে।
নয়ছয়ে ভরপুর তালিকাএকবার ‘খসড়া এনআরসি’ বিরুদ্ধে আপিল করার কাজে এসব মানুষের অনেকেই আর্থিকভাবে বিপুল ক্ষয়ক্ষতির শিকার হয়েছেন। এখন ‘চূড়ান্ত এনআরসি’র বিরুদ্ধে আবেদন করতে গিয়ে বাদ পড়া ব্যক্তিরা আরেকবার ধারকর্জ করবেন।
মানবাধিকারকর্মীরা শত শত দৃষ্টান্ত তুলে ধরেছেন, যেখানে মা-বাবাকে নাগরিক ঘোষণা করে তাঁদের কিশোর-কিশোরী সন্তানদের তালিকা থেকে বাদ দেওয়া হয়েছে কোনো কারণ না দর্শিয়েই। বাদ পড়া ১৯ লাখের মধ্যে বিরাটসংখ্যকই বৃদ্ধাকে পাওয়া যাচ্ছে, যাঁদের বিয়ে হয়েছিল ‘বাবার বাড়ি’ থেকে বহু দূরে এবং মা-বাবার পরিচয়সূত্রের পক্ষে যথেষ্ট প্রয়োজনীয় কাগজপত্র জোগাড় করে পেশ করতে পারেননি তাঁরা। পশ্চিম বাংলার প্রচারমাধ্যম ইতিমধ্যে এ রকম ব্যাপক নজির তুলে ধরেছে, যেখানে দেখা যাচ্ছে, এই রাজ্য থেকে যেসব নারীর আসামে বিয়ে হয়েছিল, তাঁদের অনেকেই এনআরসিতে অন্তর্ভুক্ত হতে ব্যর্থ হয়ে বাপের বাড়ি ফিরতে চাইছেন এখন। স্মরণাতীতকাল থেকে কোচবিহারের অনেকের বিয়ে হচ্ছে পার্শ্ববর্তী আসামের ধুবড়িতে। আসাম-পশ্চিম বাংলা সীমান্তে অন্যত্রও এ রকম বিয়ের নজির বিপুল। এরূপ অনেক পরিবারেই কেউ কেউ নাগরিকত্বের স্বীকৃতি পেয়েছেন, কেউ কেউ পাননি। ধারণা করা হচ্ছে, চূড়ান্ত এনআরসিতে বাদ পড়া এ রকম বহু মানুষ প্রাথমিকভাবে পশ্চিমবঙ্গে স্থানান্তর হতে পারেন।
আত্মঘাতী রাজনীতিসামগ্রিক অবস্থায় আসামের পাশাপাশি নয়াদিল্লিতে নীতিনির্ধারকেরা বুঝতে পারছেন, এমন এক কার্যক্রম তাঁরা শুরু করেছিলেন, যার কোনো যৌক্তিক (এবং রাজনৈতিকভাবে লাভজনক!) উপসংহার দেওয়া যাচ্ছে না। চূড়ান্ত এনআরসির পরও আসামে বিদেশি-প্রশ্ন তীব্রভাবে থেকেই যাচ্ছে। পাশাপাশি মানবাধিকার বিপন্নতার অদৃষ্টপূর্ব এক অবস্থা ক্রমে স্পষ্ট হচ্ছে। পুরো ব্যাপারে রাজনীতিবিদদের ভয়াবহ এক ব্যর্থতা ক্রমে স্পষ্ট হচ্ছে। আসামে অসমিয়া-বাঙালি-ট্রাইবালনির্বিশেষে সাধারণ মানুষ রাজনীতিবিদদের ওপর নিজ নিজ পরিসরে ক্ষোভের প্রকাশ ঘটাচ্ছেন। আপাতত শান্ত হলেও যেকোনো সময় এই ক্ষোভের প্রকাশ ঘটতে পারে। গুয়াহাটিতে রাজনৈতিক ভাষ্যকারেরা এও বলছেন, আসামে সামাজিক বিবাদের ব্যাপকতা কমিয়ে আনার পরিবর্তে এনআরসি আরও বাড়াল, শিগগির যার বিধ্বংসী রূপ টের পাওয়া যাবে। কেউ কারও কথায় বিশ্বাস রাখতে পারছে না এ মুহূর্তে। আসামে প্রধান রাজনীতিবিদেরা সবাই জনগণের কাছে অনেকখানি গুরুত্ব হারিয়ে ফেলেছেন।
আন্তর্জাতিক জবাবদিহিএ ঘটনায় রাজনীতিবিদদের বিদেশেও বিপজ্জনক এক জবাবদিহির মুখোমুখি দাঁড়াতে হতে পারে বলে অনুমিত হচ্ছে। জাতিসংঘের শরণার্থী সংস্থার প্রধান ফিলিপ্পো গ্রান্ডি ইতিমধ্যে গতকাল রোববার জেনেভা থেকে এক বিবৃতিতে বলেছেন, ভারতকে এটা নিশ্চিত করতে হবে, আসামে একজন ব্যক্তিও রাষ্ট্রবিহীন হয়ে পড়বেন না এবং তাঁদের পুরো প্রক্রিয়ায় তথ্যগত প্রবেশাধিকার নিশ্চিত করতে হবে। কিন্তু আসামে এনআরসি থেকে বাদ পড়া কেউই এখনো নিশ্চিত নন, ঠিক কী কী কারণে তাঁদের বাদ দেওয়া হয়েছে। এনআরসি কার্যক্রমের পুরোটা একান্তই ব্যাখ্যা-বিশ্লেষণহীন এক আমলাতান্ত্রিক প্রক্রিয়ায় এগিয়েছে। এই কার্যক্রমের সঙ্গে যুক্ত ব্যক্তিরা বর্তমান পরিস্থিতির জন্য দায়ী করছেন আদালতের কঠোর নির্দেশনাগুলোকে।
এনআরসি নিয়ে কেন্দ্রীয় ভারত এবং আসামের নীতিনির্ধারকেরা ধারণাগত সংকটে পড়েছেন। এ বিষয়ে তাঁদের অবস্থান ও বক্তব্যেও স্ববিরোধিতা দেখা যাচ্ছে। আইনগতভাবে চূড়ান্ত এনআরসি থেকে বাদ পড়ার মানে দাঁড়ায় জাতীয়তাহীন হয়ে পড়া—রাষ্ট্রবিহীন হয়ে পড়া। বিজেপির সর্বোচ্চ স্তরের নেতৃবৃন্দ গত ছয় থেকে সাত বছরে বহুদিন বহুবার বহু জনসভায় বলেছেন, এনআরসি থেকে বাদ পড়া ব্যক্তিদের ‘বাংলাদেশে পাঠিয়ে দেওয়া হবে’। কিন্তু এখন বলা হচ্ছে, এনআরসি থেকে বাদ পড়া মানেই ‘রাষ্ট্রবিহীন’ বা ‘বিদেশি’ হয়ে পড়া নয়। ভারতের পররাষ্ট্রমন্ত্রী খোদ ঢাকায় এসে বলে গেছেন, এনআরসি ভারতের নিজস্ব বিষয়। যদিও হিমন্ত বিশ্বশর্মার মতো আসামের কয়েকজন রাজনীতিবিদ নিজেদের এত দিনকার বক্তব্যের নৈতিক ভিত্তি হারিয়ে যাওয়ায় এখনো বাংলাদেশবিরোধী বক্তব্য দিয়ে মিডিয়া মাতিয়ে রাখতে চাইছেন। কিন্তু আসাম থেকে কাউকে বাংলাদেশে পাঠানোর বিষয়টি আপাতত নয়াদিল্লিতে শোনা যাচ্ছে না। বরং বলা হচ্ছে, এনআরসি থেকে বাদ পড়া ব্যক্তিদের আইনগত সহায়তা দেওয়া হবে এবং এখনই কাউকে ডিটেনশন সেন্টারে নেওয়া হবে না। ক্ষমতাসীন বিজেপির নেতৃবৃন্দ স্বীকার করছেন, এনআরসি একটা ত্রুটিপূর্ণ প্রকল্প; কেবল কারিগরি দিক থেকে না, ধারণাগত দিক থেকেও।
জাতিসংঘের শরণার্থী সংস্থার প্রধান ফিলিপ্পো গ্রান্ডির গতকালের বিবৃতির পরই ভারতীয় পররাষ্ট্র মন্ত্রণালয়ের মুখপাত্র বিবৃতি দিয়ে বলেছেন, এনআরসি থেকে বাদ পড়া মানেই ‘রাষ্ট্রবিহীন’ হয়ে পড়া নয়। ‘বিদেশি’ হিসেবে শনাক্ত হওয়াও নয়। বরং এ রকম বাসিন্দারা সব ধরনের আইনগত সুবিধা ভোগ করতে থাকবেন। পররাষ্ট্র মন্ত্রণালয়ের এই বিবৃতি আইনগতভাবে সঠিক হলেও সর্বোচ্চ নেতৃত্বের এত দিনকার রাজনৈতিক বক্তৃতা-বিবৃতির একেবারেই বিপরীত। অবৈধ অভিবাসীদের ওই নেতৃবৃন্দ এত দিন ‘তেলাপোকা’র সঙ্গে তুলনা করে দেশে-বিদেশে আলোড়ন সৃষ্টি করেছিলেন।
এনআরসি থেকে বাদ পড়া ব্যক্তিদের আসামেই যদি সব ধরনের আইনগত সুবিধা দিয়ে নির্বিঘ্নে থাকতে দেওয়া হয়, তাহলে এত রক্তপাতের মাধ্যমে এত ব্যয়বহুল প্রকল্প কেন নেওয়া হলো, সেটাও বিরাট প্রশ্ন আকারে হাজির হয়েছে আসামের রাজধানীতে।
আলতাফ পারভেজ: গবেষক



হেপাটাইটিস বি পজিটিভ যেভাবে বুঝবেন


বিদেশে যাওয়ার জন্য স্বাস্থ্য পরীক্ষা, স্বেছায় রক্তদান কিংবা গর্ভকালীন রক্ত পরীক্ষা করতে গিয়ে অনেকের হেপাটাইটিস বি এবং কখনো কখনো হেপাটাইটিস সি ধরা পড়ে। অনেকে একেবারে ভেঙে পড়েন বা হতাশাগ্রস্ত হয়ে পড়েন। কারণ অনেকের ধারণা, হেপাটাইটিস বি বা সি পজিটিভ মানেই হলো লিভার সিরোসিস, নিশ্চিত মৃত্যু। হেপাটাইটিস বি পজিটিভ মানে কী?কোনো ব্যক্তির হেপাটাইটিস বি পজিটিভ মানে নিচের যেকোনোটি হতে পারে: 
১. তিনি হেপাটাইটিস বি ভাইরাসের ইনকিউবেশন বা স্ফুরণপর্বে আছেন
২. বি ভাইরাস দিয়ে একিউট হেপাটাইটিস (স্বল্পমেয়াদি প্রদাহ) হয়েছে
৩. বি ভাইরাস সংক্রমণ হয়েছিল এবং তা থেকে আরোগ্য লাভ করেছেন
৪. উপসর্গ ছাড়াই ভাইরাসের এন্টিজেন বহন করছেন কিংবা
৫. তিনি হেপাটাইটিস বি জনিত দীর্ঘমেয়াদি রোগাক্রান্ত।
হেপাটাইটিস বি ভাইরাস ইনফেকশনের ইনকিউবেশন বা স্ফুরণপর্ব ৩০-১৮০ দিন পর্যন্ত হয়ে থাকতে পারে। সাধারণত এ সময় অবসাদগ্রস্ততা, পেটে অস্বস্তি অনুভূত হতে পারে। শারীরিক উপসর্গ বা জন্ডিস দেখা দেওয়ার বেশ কয়েক সপ্তাহ আগেই HBsAg পজিটিভ দেখা দেয়। এ সময় লিভার এনজাইমগুলোও বাড়তে পারে।
একিউট হেপাটাইটিস বি–এর ক্ষেত্রে সংক্রমণের এক থেকে চার মাস পর সাধারণত উপসর্গ দেখা দেয়। শতকরা দুজনের ক্ষেত্রে লিভার ফেইলিউর হতে পারে। বড়দের ক্ষেত্রে শতকরা ৯৫ জন শরীর থেকে সংক্রমণ দূর করতে সক্ষম হয়ে থাকেন। 
ক্রনিক (দীর্ঘমেয়াদি) হেপাটাইটিস বি–এর ক্ষেত্রে HBsAg সাধারণত ছয় মাসের বেশি সময় যাবৎ প্রদাহ উপস্থিত থাকে। নবজাতকের ইনফেকশনের ক্ষেত্রে ৯০ শতাংশ, এক থেকে পাঁচ বছর বয়সীদের ক্ষেত্রে ২০-৫০ শতাংশ, বড়দের ক্ষেত্রে ৫ শতাংশের কম লোক ক্রনিক হেপাটাইটিস বি–তে আক্রান্ত হতে পারেন। ক্রনিক ইনফেকশনের অবশ্য মাত্রাভেদ রয়েছে। কখনো খুব সক্রিয় আবার কখনো খুব নিষ্ক্রিয় থাকতে পারে। 
 রক্ত পরীক্ষায় হেপাটাইটিস বি কিংবা সি ধরা পড়লে আতঙ্কগ্রস্ত না হয়ে চিকিৎসক, লিভার বিশেষজ্ঞের পরামর্শ নিন। নিশ্চিতকরণ পরীক্ষার মাধ্যমে ভাইরাসের উপস্থিতি ও সক্রিয়তা সম্পর্কে নিশ্চিত হোন। অনেক ক্ষেত্রে ভাইরাস নিষ্ক্রিয় অবস্থায়ও দীর্ঘদিন থাকতে পারে। সঠিকভাবে চিকিৎসা নিলে ক্রনিক হেপাটাইটিস, লিভার সিরোসিস নিয়েও ভালো থাকা যায়। ভাইরাস বহন করেও চাকরি, দৈনন্দিন কাজকর্ম করতে কোনো বাধা নেই। ভেঙে পড়বেন না, সঠিক চিকিৎসা নিন। ঝাড়ফুঁক, কবিরাজি, হোমিওপ্যাথি, পানিপড়া, ডাবপড়া থেকে দূরে থাকুন।
ডা. শেখ মোহাম্মদ নূর-ই-আলম, সহকারী অধ্যাপক, লিভার বিভাগ, বঙ্গবন্ধু শেখ মুজিব মেডিকেল বিশ্ববিদ্যালয়, ঢাকা। 

আগামীকাল পড়ুন: নারীস্বাস্থ্যপ্রশ্ন-উত্তর
প্রশ্ন: আমি অবিবাহিত। বয়স ২৪। মাসিকের সময় প্রচণ্ড পেটব্যথায় করণীয় কী? 
উত্তর: আপনার এনডোমেট্রিওসিস, এডিনোমাইওসিস বা ফাইব্রয়েডের মতো সমস্যা আছে কি না, তা জানতে গাইনি বিশেষজ্ঞের সঙ্গে দেখা করুন।
ডা. শাহানা বেগম 




রোহিঙ্গা শিবিরে এনজিও কার্যক্রম নিয়ে বিভ্রান্তি


কক্সবাজারের রোহিঙ্গা শিবিরগুলোতে এনজিও কার্যক্রম কীভাবে চলছে, তা নিয়ে বিভ্রান্তি দেখা দিয়েছে। পররাষ্ট্রমন্ত্রী এ কে আব্দুল মোমেন ৪১টি এনজিওর কার্যক্রম বন্ধের কথা বলায় বিভ্রান্তি দেখা দেয়। তবে সরকারের এনজিওবিষয়ক ব্যুরো থেকে জানানো হয়েছে, সাম্প্রতিক সময়ে রোহিঙ্গা শিবিরে শুধু মুক্তি-কক্সবাজার নামের একটি এনজিওর কার্যক্রম বন্ধ করা হয়েছে। অন্য এনজিওর ব্যাপারে কোনো বিধিনিষেধ নেই।
তবে এনজিওবিষয়ক ব্যুরো থেকে জানানো হয়েছে, রোহিঙ্গা শিবিরে কাজ করা বেশ কিছু এনজিওর কার্যক্রম নিয়ে স্থানীয় প্রশাসনকে অনুসন্ধানের নির্দেশ দেওয়া হয়েছে। কিছু এনজিওর বিরুদ্ধে শর্ত ভঙ্গ করার অভিযোগ পাওয়ায় তা অনুসন্ধান করে দেখতে বলা হয়। এর আগে গত বছরের শেষে ও চলতি বছরের জুনে দুই দফায় এনজিওবিষয়ক ব্যুরো রোহিঙ্গা শিবিরে ছয়টি এনজিওর কার্যক্রম বন্ধের নির্দেশ দেয়। কক্সবাজারে শরণার্থী ত্রাণ ও প্রত্যাবাসন কমিশনারের (আরআরআরসি) কার্যালয় জানিয়েছে, মুক্তিসহ সাতটি এনজিওর কার্যক্রম বন্ধ করা হয়েছে।
জানতে চাইলে এনজিওবিষয়ক ব্যুরোর মহাপরিচালক কে এম আবদুস সালাম প্রথম আলোকে বলেন, ওই সাত এনজিওকে রোহিঙ্গা শিবিরে কার্যক্রম পরিচালনার জন্য যেসব শর্ত দেওয়া হয়েছিল, তারা তা ভঙ্গ করেছে। তাই তাদের কার্যক্রম বন্ধ করা হয়েছে।
কক্সবাজারের উখিয়া ও টেকনাফের ৩৪টি আশ্রয়শিবিরে অবস্থান করছে মিয়ানমারের রাখাইন রাজ্য থেকে পালিয়ে আসা সাড়ে ১১ লাখ রোহিঙ্গা। এসব রোহিঙ্গা শিবিরে ১৪৬টি এনজিও কাজ করছে। এর মধ্যে ৮০টি আন্তর্জাতিক এনজিও এবং বাকিগুলো জাতীয় ও স্থানীয় এনজিও। তারা রোহিঙ্গাদের আবাসন, খাদ্য, জ্বালানি, স্বাস্থ্য, শিক্ষা ও অবকাঠামোগত উন্নয়নে কাজ করছে।
জাতীয় ও স্থানীয় ৪৩টি এনজিও নিয়ে গঠিত ‘এনজিও ফোরাম কক্সবাজার’-এর কো-চেয়ারম্যান ও কক্সবাজার চেম্বারের সভাপতি আবু মোর্শেদ চৌধুরী প্রথম আলোকে বলেন, স্থানীয় ও জাতীয় এনজিওগুলোর বিরুদ্ধে ঢালাওভাবে যে অপপ্রচার চালানো হচ্ছে, তাতে স্বাভাবিকভাবে কাজ করা দুরূহ হয়ে পড়েছে।
গত ২৬ মে উখিয়া উপজেলার কোটবাজারের একটি দোকানে অভিযান চালিয়ে প্রায় ১০ হাজার নিড়ানি (ধারালো অস্ত্র) জব্দ করে প্রশাসন। অভিযোগ ওঠে, নিড়ানিগুলো রোহিঙ্গা শরণার্থীদের মধ্যে বিতরণের জন্য তৈরি করেছিল ‘মুক্তি-কক্সবাজার’ নামে বেসরকারি সংস্থা। এরপর ২৮ আগস্ট এনজিওটির ছয়টি প্রকল্প স্থগিত করা হয়।
মুক্তি-কক্সবাজারের প্রধান নির্বাহী বিমল দে সরকার প্রথম আলোকে বলেন, নিড়ানিগুলো তৈরি হচ্ছিল সংস্থাটির উপকারভোগী স্থানীয় টেকনাফের কৃষক পরিবারের সবজি চাষের জন্য। কিন্তু মহলবিশেষের অপপ্রচারে ৬টি প্রকল্প বন্ধ হলেও আরও ২৪টি প্রকল্পের কাজ চলমান আছে। কিন্তু কাজ সামলাতে হচ্ছে মানসিক চাপের মধ্য দিয়ে।
সরকারের শরণার্থী ত্রাণ ও প্রত্যাবাসন কমিশনারের কার্যালয় (আরআরআরসি) সূত্র জানায়, ২০১৮ সালে গোয়েন্দা তথ্যের ভিত্তিতে সরকার দেশি-বিদেশি ৪১টি এনজিও কার্যক্রম বন্ধ করেছিল। এর মধ্যে সাতটি ছাড়া অন্যগুলোর ওপর থেকে নিষেধাজ্ঞা তুলে নেওয়া হয়।
আরআরআরসির কমিশনার মোহাম্মদ আবুল কালাম বলেন, সম্প্রতি শিবির থেকে ৪১ এনজিওকে প্রত্যাহারের খবর তাঁর জানা নেই। শিবিরে সরকার ও রোহিঙ্গা প্রত্যাবাসনবিরোধী কর্মকাণ্ডে কোনো এনজিও যুক্ত কি না, তার অনুসন্ধান চলছে। একই কথা বলেন জেলা প্রশাসক কামাল হোসেনও।



আবদুল আলীমের গান শোনাবেন দুই ছেলে


বাংলাদেশের লোকগানের উজ্জ্বল নক্ষত্র ছিলেন শিল্পী আবদুল আলীম। এই অমর শিল্পী বাংলা লোকসংগীতকে অবিশ্বাস্য এক উচ্চতায় নিয়ে যান, যেখানে জীবন, জগৎ এবং ভাববাদী চিন্তা একাকার হয়ে যায়। ১৯৭৪ সালের ৫ সেপ্টেম্বর তিনি মারা যান। আগামী বৃহস্পতিবার (৫ সেপ্টেম্বর) তাঁর ৪৫তম মৃত্যুবার্ষিকী পালিত হবে। তাঁকে স্মরণ করে ওই দিন গান শোনাবেন দুই ছেলে আজগর আলীম ও জহির আলীম।চ্যানেল আই ওই দিন সকাল সাড়ে সাতটায় স্টুডিও থেকে সরাসরি প্রচার করবে আজগর আলীম ও জহির আলীমের অংশগ্রহণে সংগীতানুষ্ঠান ‘গানে গানে সকাল শুরু’। দেড় ঘণ্টার এই অনুষ্ঠানে সন্তানেরা তাঁদের বাবার গানের বিশাল ভান্ডার থেকে গান শোনাবেন।
ভারতের পশ্চিমবঙ্গের মুর্শিদাবাদের তালিবপুর গ্রামের সম্ভ্রান্ত মুসলিম পরিবারে ১৯৩১ সালের ২৭ জুলাই জন্মগ্রহণ করেন সংগীত প্রতিভা আবদুল আলীম। ছোটবেলায় তাঁর সংগীতগুরু ছিলেন সৈয়দ গোলাম আলী। অল্প বয়স থেকেই বাংলার লোকসংগীতের এই অমর শিল্পী গান গেয়ে নাম করেন। আর বিভিন্ন পালা–পার্বণে সেগুলো গাইতেন। এভাবে পালা–পার্বণে গান গেয়ে তিনি জনপ্রিয় হন। মাত্র ১৩ বছর বয়সে তাঁর গানের প্রথম রেকর্ড বের হয়। রেকর্ড করা গান দুটি হলো ‘তোর মোস্তফাকে দে না মাগো’ এবং ‘আফতাব আলী বসল পথে’। এত অল্প বয়সে গান রেকর্ড হওয়া সত্যিই বিস্ময়কর। অবশ্য পরে তা আর বিস্ময় হয়ে থাকেনি, তিনি হয়ে ওঠেন বাংলার লোকসংগীতের প্রথিতযশা শিল্পী।
দেশভাগের পরে আবদুল আলীম ঢাকায় চলে আসেন এবং রেডিওতে স্টাফ আর্টিস্ট হিসেবে গান গাইতে শুরু করেন। টেলিভিশন সেন্টার চালু হলে সেখানেও তিনি সংগীত পরিবেশন শুরু করেন। এ ছাড়া তৎকালীন বাংলাদেশের প্রথম চলচ্চিত্র ‘মুখ ও মুখোশ’সহ বিভিন্ন বাংলা চলচ্চিত্রে আবদুল আলীম গান করেছেন। আবদুল আলীমের উল্লেখযোগ্য চলচ্চিত্র হলো ‘লালন ফকির’। আবদুল আলীম তাঁর আধ্যাত্মিক, মরমি ও মুর্শিদি গানের জন্য অমর হয়ে থাকবেন। পেশাগত জীবনে আবদুল আলীম ছিলেন ঢাকা সংগীত কলেজের লোকগীতি বিভাগের অধ্যাপক।
আবদুল আলীম বাংলাদেশ টেলিভিশন ও রেডিও ছাড়া দেশের বিভিন্ন চলচ্চিত্রে অসংখ্য গানে কণ্ঠ দিয়েছেন। শিল্পীর ৫০০ গান রেকর্ড হয়েছে, এ ছাড়া স্টুডিও রেকর্ডেও রয়েছে অসংখ্য গান।
বাংলাদেশ সরকার ১৯৭৭ সালে তাঁকে মরণোত্তর একুশে পদক প্রদান করেছে। তাঁর অবিস্মরণীয় গানগুলোর মধ্যে রয়েছে ‘যার আপন খবর আপনার হয় না’, ‘নাইয়া রে নায়ের বাদাম তুইলা’, ‘সর্বনাশা পদ্মা নদী’, ‘হলুদিয়া পাখি’, ‘মেঘনার কূলে ঘর বাঁধিলাম’, ‘এই যে দুনিয়া’, ‘দোল দোল দুলুনি’, ‘দুয়ারে আইসাছে পালকি’, ‘কেনবা তারে সঁপে দিলাম দেহ মন প্রাণ’, ‘মনে বড় আশা ছিল যাব মদিনায়’, ‘কেহ করে বেচাকেনা কেহ কান্দে’, ‘সব সখীরে পার করিতে নেব আনা আনা’ প্রভৃতি।



দলবদল: তুরস্ক গেলেন ফ্যালকাও



ইংলিশ প্রিমিয়ার লিগের দলবদলের সময়সীমা শেষ হয়ে গেলেও অন্যান্য লিগের দলবদল চলছে পুরোদমে। জুনের শুরু থেকে দলবদলের আনুষ্ঠানিকতা শুরু হওয়ার পর এর মধ্যেই অনেক খেলোয়াড় দলবদল করে ফেলেছেন।
নেইমার আদৌ কি বার্সেলোনায় আসবেন? গ্যারেথ বেল কি রিয়াল মাদ্রিদ ছেড়ে যাবেন? হামেস রদ্রিগেজ রিয়াল ছেড়ে কোথায় যাবেন? পল পগবা কি রিয়ালে আসবেন? এমন সব আলোচনার মাঝেই বার্সেলোনা ছেড়ে বায়ার্ন মিউনিখে চলে গেছেন কুতিনহো। আর পগবার আসায় বসে এই দলবদল পার করা রিয়াল শেষ মুহূর্তে নাকি ব্রুনো ফার্নান্দেজকে দলে টানতে চাচ্ছে।
এ রকম হাজারো প্রশ্নের উত্তর নিশ্চিত হয়ে যাবে আর আজকের মধ্যেই। ইউরোপীয় ফুটবলে গ্রীষ্মকালীন দলবদলের শেষ দিন আজ। প্রিমিয়ার লিগের দলবদল শেষ হয়ে গিয়েছে বহু আগেই, স্প্যানিশ-ইতালিয়ান ও ফরাসি লিগগুলোর দলবদল থামবে আজ রাতে। এ পর্যন্ত কোন কোন খেলোয়াড় দল পরিবর্তন করলেন? কে কে এখনো করেননি কিন্তু শেষ দিনে করতে পারেন? কার কোন ক্লাবে যাওয়ার সম্ভাবনা একেবারেই নেই? আসুন একনজরে দেখে নেওয়া যাক!
গতকালের দলবদলরাদামেল ফালকাও (মোনাকো থেকে গ্যালাতাসারাই, ধার)সার্জিও রিকো (সেভিয়া থেকে পিএসজি, ধার)জ্যাঁ-কেভিন অগাস্টিন (আরবি লাইপজিগ থেকে মোনাকো, ধার)ফার্নান্দো ইয়োরেন্তে (নাপোলি, ফ্রি)
গতকালের আগ পর্যন্ত দলবদল
তিমুইয়ে বাকায়োকো (চেলসি থেকে মোনাকো, ধার)স্ট্যানলি এনসোকি (পিএসজি থেকে নিস, ১০.৮ মিলিয়ন পাউন্ড)ডিয়েগো ল্যাশাল্ট (এসি মিলান থেকে তোরিনো, ধার)মোহামেদ এলনেনি (আর্সেনাল থেকে বেসিকতাস, ধার)নাচো মনরেয়াল (আর্সেনাল থেকে রিয়াল সোসিয়েদাদ, ০.৪৫ মিলিয়ন পাউন্ড)জিয়ানেল্লি ইমবুলা (স্টোক সিটি থেকে লেচ্চে, ধার)জিওভান্নি সিমিওনে (ফিওরেন্টিনা থেকে ক্যালিয়ারি, ধার)রবিন ওলসেন (রোমা থেকে ক্যালিয়ারি, ধার)হুয়ান মিরান্ডা (বার্সেলোনা থেকে শালকে ০৪, ধার)
ক্রিস স্মলিং (ম্যানচেস্টার ইউনাইটেড থেকে রোমা, ধার)অ্যালেক্সিস সানচেজ (ম্যানচেস্টার ইউনাইটেড থেকে ইন্টার মিলান, ধার)অলিভার বার্ক (ওয়েস্ট ব্রম থেকে আলাভেস, ধার) ডালবার্ট (ইন্টার মিলান থেকে ফিওরেন্টিনা, ধার)ইয়োহান কাবায়ে (সেঁত এতিয়েঁ, ফ্রি)আনতে কোরিচ (রোমা থেকে আলমেরিয়া, ধার)হোয়াও মারিও (ইন্টার মিলান থেকে লোকোমোটিভ মস্কো, ধার)ওরিওল বুসকেটস (বার্সেলোনা থেকে এফসি টুয়েন্টে, ধার)আদিল রামি (মার্শেই থেকে ফেনেরবাচে, ফ্রি)বাস দোস্ত (স্পোর্টিং লিসবন থেকে আইনট্রাখট ফ্রাঙ্কফুর্ট, ৬.৩ মিলিয়ন পাউন্ড)
গিলের্মো মারিপান (আলাভেস থেকে মোনাকো, ১৬ মিলিয়ন পাউন্ড)রেনাতো সানচেস (বায়ার্ন মিউনিখ থেকে লিল, ২৩ মিলিয়ন পাউন্ড)হারভিং লোজানো (পিএসভি থেকে নাপোলি, ৩৪.৪ মিলিয়ন পাউন্ড)অ্যাশলি উইলিয়ামস (এভারটন থেকে ব্রিস্টল সিটি, ফ্রি)ফ্রেজার ফরস্টার (সাউদাম্পটন থেকে সেল্টিক, ধার)তাকেফুসা কুবো (রিয়াল মাদ্রিদ থেকে রিয়াল মায়োর্কা, ধার)জর্জেস কেভিন এনকদু (টটেনহাম থেকে বেসিকতাস, ৪.৫ মিলিয়ন পাউন্ড)ড্যানিয়েল স্টারিজ (ত্রাবজোনস্পোর, ফ্রি)আদ্রিয়েন সিলভা (লেস্টার সিটি থেকে মোনাকো, ধার)ক্যাসপার ডলবার্গ (আয়াক্স থেকে নিস, ১৮ মিলিয়ন পাউন্ড)
ডেভিডে জাপাকস্তা (চেলসি থেকে এএস রোমা, ধার)ফ্রাঙ্ক রিবেরি (ফিওরেন্টিনা, ফ্রি)ইসলাম সিলমানি (লেস্টার সিটি থেকে মোনাকো, ধার)স্টেফান লিখস্টাইনার (আর্সেনাল থেকে অগসবুর্গ, ফ্রি)লুকা পেলেগ্রিনি (জুভেন্টাস থেকে ক্যালিয়ারি, ধার)ফিলিপে কুতিনহো (বার্সেলোনা থেকে বায়ার্ন মিউনিখ, ধার)মারিও বালোতেল্লি (ব্রেসিয়া, ফ্রি)লিয়াম মরিসন (সেল্টিক থেকে বায়ার্ন মিউনিখ)মিকায়েল কুইসাঞ্চ (বরুশিয়া মনশেনগ্লাডবাখ থেকে বায়ার্ন মিউনিখ, ৮ মিলিয়ন পাউন্ড)স্টিভেন এনজনজি (এএস রোমা থেকে গ্যালাতাসারাই, ধার)দিয়াদিয়ে সামাসাকু (রেড বুল সালজবুর্গ থেকে হফেনহেইম, ১২.৯ মিলিয়ন পাউন্ড)বোর্হা ইগলেসিয়াস (এসপানিওল থেকে রিয়াল বেতিস, ২৫ মিলিয়ন পাউন্ড)উইসাম বেন ইয়েদের (সেভিয়া থেকে মোনাকো, ৩৭ মিলিয়ন পাউন্ড)
রনি লোপেস (মোনাকো থেকে সেভিয়া, ১৮.৫ মিলিয়ন পাউন্ড)জেফ রেনে অ্যাডেলেড (অ্যাঙ্গার্স থেকে লিওঁ, ২৩ মিলিয়ন পাউন্ড)ইভান পেরিসিচ (ইন্টার মিলান থেকে বায়ার্ন মিউনিখ, ধার)আন্দ্রে লুনিন (রিয়াল মাদ্রিদ থেকে রিয়াল ভায়াদোলিদ, ধার)কেনেথ ওমেরুও (চেলসি থেকে লেগানেস, ৪.৬ মিলিয়ন পাউন্ড)জোয়েল পেরেইরা (ম্যানচেস্টার ইউনাইটেড থেকে হার্টস, ধার)ম্যাক্সিমিলিয়ান ফিলিপ (বরুশিয়া ডর্টমুন্ড থেকে ডায়নামো মস্কো, ১৮.৫ মিলিয়ন পাউন্ড)শিনজি কাগাওয়া (বরুশিয়া ডর্টমুন্ড থেকে রিয়াল জারাগোজা, ১.৫ মিলিয়ন পাউন্ড)লাসে শোনে (আয়াক্স থেকে জেনোয়া, ১.৪ মিলিয়ন পাউন্ড)মার্টিন স্কার্টেল (ফেনেরবাচে থেকে আটালান্টা, ফ্রি)
নাহিতান নান্দেস (বোকা জুনিয়র্স থেকে ক্যালিয়ারি, ১৬.২ মিলিয়ন পাউন্ড)এরিক পুলগার (বোলোনিয়া থেকে ফিওরেন্টিনা, ৯ মিলিয়ন পাউন্ড)ওমর তোপরাক (বরুশিয়া ডর্টমুন্ড থেকে ওয়ের্ডার ব্রেমেন, ধার)নাসের শাদলি (মোনাকো থেকে আন্ডারলেখট, ধার)জিরোনিমো রুইয়ি (রিয়াল সোসিয়েদাদ থেকে মঁপেলিয়ের, ধার)হেনরি ওনিয়েকুরু (এভারটন থেকে মোনাকো, ১২.৫ মিলিয়ন পাউন্ড)সার্জিও গোমেজ (বরুশিয়া ডর্টমুন্ড থেকে হুয়েস্কা, ধার)এলিয়াকিম মাঙ্গালা (ম্যানচেস্টার সিটি থেকে ভ্যালেন্সিয়া, ফ্রি)
হ্যানিবাল মেজব্রি (মোনাকো থেকে ম্যানচেস্টার ইউনাইটেড, ৪.৭ মিলিয়ন পাউন্ড)পেদ্রো পোরো (জিরোনা থেকে ম্যানচেস্টার সিটি, ১০.৫ মিলিয়ন পাউন্ড)দেনিস প্রায়েত (সাম্পদোরিয়া থেকে লেস্টার সিটি, ১৮ মিলিয়ন পাউন্ড)ড্যানি ড্রিঙ্কওয়াটার (চেলসি থেকে বার্নলি, ধার)আলবিয়ান আয়েতি (বাসেল থেকে ওয়েস্ট হ্যাম ইউনাইটেড, ৮ মিলিয়ন পাউন্ড)রিক কার্সদর্প (রোমা থেকে ফেইনুর্দ, ধার)লিও দুয়ার্তে (ফ্লামেঙ্গো থেকে এসি মিলান, ৮ মিলিয়ন পাউন্ড)ড্যানি ওয়েলবেক (আর্সেনাল থেকে ওয়াটফোর্ড, ফ্রি)
জিব্রিল সিদিবে (মোনাকো থেকে এভারটন, ধার)ইসমাইলা সার (রেনেঁ থেকে ওয়াটফোর্ড, ৩০ মিলিয়ন পাউন্ড)অ্যান্ডি ক্যারল (ওয়েস্ট হ্যাম ইউনাইটেড থেকে নিউক্যাসল ইউনাইটেড, ফ্রি)রোমেলু লুকাকু (ম্যানচেস্টার ইউনাইটেড থেকে ইন্টার মিলান, ৭৪ মিলিয়ন পাউন্ড)রায়ান সেসেনিয়ন (ফুলহাম থেকে টটেনহাম, ২৫ মিলিয়ন পাউন্ড)কিয়েরান টিয়ের্নি (সেল্টিক থেকে আর্সেনাল, ২৫ মিলিয়ন পাউন্ড)এমিল ক্রাফট (এমিয়েন্স থেকে নিউক্যাসল, ৫ মিলিয়ন পাউন্ড)
ইসমাইলা সার (রেনে থেকে ওয়াটফোর্ড, ২৫ মিলিয়ন পাউন্ড)জোয়াও কানসেলো (জুভেন্টাস থেকে ম্যানচেস্টার সিটি, দানিলো + ৩৪.১ মিলিয়ন পাউন্ড)দানিলো (ম্যানচেস্টার সিটি থেকে জুভেন্টাস, ক্যানসেলোর দলবদলের অংশ)ডেভিড লুইজ (চেলসি থেকে আর্সেনাল, ৮ মিলিয়ন পাউন্ড)অ্যালেক্স আইওবি (আর্সেনাল থেকে এভারটন, ৪০ মিলিয়ন পাউন্ড)লরাঁ কসিয়েলনি (আর্সেনাল থেকে বোর্দো, ৪.৬ মিলিয়ন পাউন্ড)রুবেন আগিলার (মঁপেলিয়ের থেকে মোনাকো, ৯ মিলিয়ন পাউন্ড)ইউসুফ ইয়াজিকি (ত্রাবজোনস্পোর থেকে লিল, ১৫ মিলিয়ন পাউন্ড)হ্যারি ম্যাগুয়ার (লেস্টার সিটি থেকে ম্যানচেস্টার ইউনাইটেড, ৮০ মিলিয়ন পাউন্ড)
আদ্রিয়ান (ওয়েস্ট হাম থেকে লিভারপুল, ফ্রি)মিলান বাদেল (লাজিও থেকে ফিওরেন্টিনা, ধার)দারিও বেনেদেত্তো (বোকা জুনিয়র্স থেকে মার্শেই, ১৪.৭ মিলিয়ন ইউরো)গ্যারি ক্যাহিল (চেলসি থেকে ক্রিস্টাল প্যালেস, ফ্রি)জুনিয়র ফিরপো (রিয়াল বেতিস থেকে বার্সেলোনা, ১৬.২ মিলিয়ন পাউন্ড)সিমোন মিনিওলেত (লিভারপুল থেকে ক্লাব ব্রুজেস, ৮ মিলিয়ন পাউন্ড)ইসমাইল বেনেসার (এম্পোলি থেকে এসি মিলান, ১৪.৪ মিলিয়ন পাউন্ড)মইস কিন (জুভেন্টাস থেকে এভারটন, ২৯ মিলিয়ন পাউন্ড)হুয়ানফ্রান (অ্যাটলেটিকো মাদ্রিদ থেকে সাও পাওলো, ফ্রি)
জ্যাঁ ফিলিপ গোবামাঁ (মেইঞ্জ থেকে এভারটন, ২২.৫ মিলিয়ন পাউন্ড)জেট্রো উইলেমস (আইনট্রাখট ফ্রাঙ্কফুর্ট থেকে নিউক্যাসল ইউনাইটেড, ধার)আলান সাঁ-মাক্সিমাঁ (নিস থেকে নিউক্যাসল ইউনাইটেড, ১৬.৫ মিলিয়ন পাউন্ড)মালকম (বার্সেলোনা থেকে জেনিত, ৩৬ মিলিয়ন পাউন্ড)রাজ্জা নাইনগোলান (ইন্টার মিলান থেকে ক্যালিয়ারি, ধার)দানি আলভেস (পিএসজি থেকে সাও পাওলো, ধার)রাফায়েল লিয়াও (লিল থেকে এসি মিলান, ৩২ মিলিয়ন পাউন্ড)নিকোলাস পেপে (লিল থেকে আর্সেনাল, ৭২ মিলিয়ন পাউন্ড)আন্দ্রে শুরলা (বরুশিয়া ডর্টমুন্ড থেকে স্পার্তাক মস্কো)কেভিন প্রিন্স বোয়াতেং (সাসসুয়োলো থেকে ফিওরেন্টিনা, শূন্য দশমিক ৮৯ মিলিয়ন পাউন্ড)প্যাট্রিক কুত্রোনে (এসি মিলান থেকে উলভারহ্যাম্পটন, ১৬.২ মিলিয়ন পাউন্ড)ইদ্রিসা গানা গেয়ে (এভারটন থেকে পিএসজি, ২৯ মিলিয়ন পাউন্ড)
গত মাসের দলবদলধারবোরহা মায়োরাল (রিয়াল মাদ্রিদ থেকে লেভান্তে)হেসুস ভায়েহো (রিয়াল মাদ্রিদ থেকে উলভারহ্যাম্পটন)দানি সেবায়োস (রিয়াল মাদ্রিদ থেকে আর্সেনাল)জর্দান ভেরতু (ফিওরেন্টিনা থেকে রোমা)মার্কো কুকুরেয়া (বার্সেলোনা থেকে গেটাফে)সার্জিও রেগিলন (রিয়াল মাদ্রিদ থেকে সেভিয়া)জিয়ানলুকা মানচিনি (আটালান্টা থেকে রোমা)নিকোলো বারেলা (ক্যালিয়ারি থেকে ইন্টার মিলান)লুকা জিদান (রিয়াল মাদ্রিদ থেকে রেসিং সান্তানদার)
ফ্রিসামির নাসরি (ওয়েস্ট হাম থেকে আন্ডারলেখট)অ্যান্ডার হেরেরা (ম্যানচেস্টার ইউনাইটেড থেকে পিএসজি)জিয়ানলুইজি বুফন (পিএসজি থেকে জুভেন্টাস)হেক্তর হেরেরা (পোর্তো থেকে অ্যাটলেটিকো মাদ্রিদ)ডিয়েগো গডিন (অ্যাটলেটিকো মাদ্রিদ থেকে ইন্টার মিলান)অ্যারন র‍্যামসি (আর্সেনাল থেকে জুভেন্টাস)আদ্রিয়েন রাবিও (পিএসজি থেকে জুভেন্টাস)জোয়াও মিরান্দা (ইন্টার মিলান থেকে জিয়ানসু সুনিং)হাভি সিমন্স (বার্সেলোনা থেকে পিএসজি, ফ্রি)ফিলিপে লুইস (অ্যাটলেটিকো মাদ্রিদ থেকে ফ্লামেঙ্গো)আলবার্তো মোরেনো (লিভারপুল থেকে ভিয়ারিয়াল)টমাস ভারমেইলেন (বার্সেলোনা থেকে ভিসেল কোবে)
৩০ মিলিয়ন পাউন্ড বা তার নিচে
আয়োজে পেরেজ (নিউক্যাসল ইউনাইটেড থেকে লেস্টার সিটি, ৩০ মিলিয়ন পাউন্ড)আবদু দিয়ালো (বরুশিয়া ডর্টমুন্ড থেকে পিএসজি, ২৯ মিলিয়ন পাউন্ড)উইলিয়াম সালিবা (সেইন্ট এতিয়েঁ থেকে আর্সেনাল, ২৭ মিলিয়ন পাউন্ড)পাউ লোপেজ (রিয়াল বেতিস থেকে রোমা, ২৩.৫ মিলিয়ন পাউন্ড)মার্কো আরনাউতোভিচ (ওয়েস্ট হাম থেকে সাংহাই এসআইপিজি, ২২.৬ মিলিয়ন পাউন্ড)আদেমোলা লুকমান (এভারটন থেকে আরবি লাইপজিগ, ২২.৫ মিলিয়ন পাউন্ড)মারিও এরমোসো (এসপানিওল থেকে অ্যাটলেটিকো মাদ্রিদ, ২২.৫ মিলিয়ন পাউন্ড)রেনান লোদি (অ্যাটলেটিকো প্যারানায়েন্সে থেকে অ্যাটলেটিকো মাদ্রিদ, ২২.৪ মিলিয়ন পাউন্ড)ক্রিস্টিয়ান রোমেরো (জেনোয়া থেকে জুভেন্টাস, ২২ মিলিয়ন পাউন্ড)হোয়াকিম আন্ডারসেন (সাম্পদোরিয়া থেকে লিওঁ, ২১ মিলিয়ন পাউন্ড)কিয়েরান ট্রিপিয়ের (টটেনহাম থেকে অ্যাটলেটিকো মাদ্রিদ, ২০ মিলিয়ন পাউন্ড)ভ্যালেন্টিনো লাজারো (হার্থা বার্লিন থেকে ইন্টার মিলান, ১৯ মিলিয়ন পাউন্ড)আমাদু দিয়াওয়ারা (নাপোলি থেকে রোমা, ১৮ মিলিয়ন পাউন্ড)ফেলিপে (পোর্তো থেকে অ্যাটলেটিকো মাদ্রিদ, ১৮ মিলিয়ন পাউন্ড)থিও হার্নান্দেজ (রিয়াল মাদ্রিদ থেকে এসি মিলান, ১৮ মিলিয়ন পাউন্ড)নাবিল ফেকির (লিওঁ থেকে রিয়াল বেতিস, ১৭.৮ মিলিয়ন পাউন্ড)
মেরিহ দেমিরাল (সাসসুয়োলো থেকে জুভেন্টাস, ১৬.১ মিলিয়ন পাউন্ড)পাবলো সারাবিয়া (সেভিয়া থেকে পিএসজি, ১৬.১ মিলিয়ন পাউন্ড)এলয়িফ এলমাস (ফেনেরবাচে থেকে নাপোলি, ১৪.৪ মিলিয়ন পাউন্ড)ম্যাক্সি গোমেজ (সেল্টা ভিগো থেকে ভ্যালেন্সিয়া, ১৩ মিলিয়ন পাউন্ড)ক্রিস্টোফার এনকুনকু (পিএসজি থেকে আরবি লাইপজিগ, ১১.৭ মিলিয়ন পাউন্ড)ফাবিয়ান ডেলফ (ম্যানচেস্টার সিটি থেকে এভারটন, ৮.৫ মিলিয়ন পাউন্ড)রাদে ক্রুনিচ (এম্পোলি থেকে এসি মিলান, ৭.২ মিলিয়ন পাউন্ড)ইভান সাপোনয়িচ (পার্টিজান বেলগ্রেড থেকে অ্যাটলেটিকো মাদ্রিদ, ৬.৭ মিলিয়ন পাউন্ড)ভিনসেন্ট ইয়ানসেন (টটেনহাম থেকে মন্তেরে, ৬.৩ মিলিয়ন পাউন্ড)গাব্রিয়েল মার্তিনেল্লি (ইতুয়ানো থেকে আর্সেনাল, ৬ মিলিয়ন পাউন্ড)ডেনিস চেরিশেভ (ভিয়ারিয়াল থেকে ভ্যালেন্সিয়া, ৫.৪ মিলিয়ন পাউন্ড)আনহেলিনিও (পিএসভি থেকে ম্যানচেস্টার সিটি, ৫.৩ মিলিয়ন পাউন্ড)ফার্নান্দো রেজেস (গ্যালাতাসারাই থেকে সেভিয়া, ৪ মিলিয়ন পাউন্ড)
৩০ মিলিয়ন পাউন্ডের ওপরের দলবদল
বেঞ্জামিন পাভার (স্টুটগার্ট থেকে বায়ার্ন, ৩১.৪ মিলিয়ন পাউন্ড)কস্তাস মানোলাস (রোমা থেকে নাপোলি, ৩২.২ মিলিয়ন পাউন্ড)সেবাস্তিয়ান হলার (আইনট্রাখট ফ্রাঙ্কফুর্ট থেকে ওয়েস্ট হাম, ৪০ মিলিয়ন পাউন্ড)স্তেফান এল শারাউই (রোমা থেকে সাংহাই শেনহুয়া, ৪০ মিলিয়ন পাউন্ড)জোয়েলিনটন (হফেনহেইম থেকে নিউক্যাসল, ৪০ মিলিয়ন পাউন্ড)এদার মিলিতাও (পোর্তো থেকে রিয়াল মাদ্রিদ, ৪৪ মিলিয়ন পাউন্ড)লুকা ইয়োভিচ (আইনট্রাখট ফ্রাঙ্কফুর্ট থেকে রিয়াল মাদ্রিদ, ৫৫ মিলিয়ন পাউন্ড)
তাঙ্গুয়ে এনদোম্বলে (লিওঁ থেকে টটেনহাম, ৫৫.৫ মিলিয়ন পাউন্ড)ফ্রেঙ্কি ডি ইয়ং (আয়াক্স থেকে বার্সেলোনা, ৬৫.৩ মিলিয়ন পাউন্ড)রদ্রি (অ্যাটলেটিকো মাদ্রিদ থেকে ম্যানচেস্টার সিটি, ৬৩ মিলিয়ন পাউন্ড)ম্যাটাইস ডি লিখট (আয়াক্স থেকে জুভেন্টাস, ৬৭.৮ মিলিয়ন পাউন্ড)লুকাস হার্নান্দেজ (অ্যাটলেটিকো মাদ্রিদ থেকে বায়ার্ন মিউনিখ, ৬৮ মিলিয়ন পাউন্ড)এডেন হ্যাজার্ড (চেলসি থেকে রিয়াল মাদ্রিদ, ৯৮ মিলিয়ন পাউন্ড)জোয়াও ফেলিক্স (বেনফিকা থেকে অ্যাটলেটিকো মাদ্রিদ, ১১৩ মিলিয়ন পাউন্ড)আঁতোয়ান গ্রিজমান (অ্যাটলেটিকো মাদ্রিদ থেকে বার্সেলোনা, ১১৪ মিলিয়ন পাউন্ড)
দলবদলের আগামী দিনগুলোয় যেসব খেলোয়াড় ক্লাব বদল করতে পারেন
নেইমার (পিএসজি থেকে বার্সেলোনা)মাউরো ইকার্দি (ইন্টার মিলান থেকে পিএসজি)ইভান কালিনিচ (অ্যাটলেটিকো মাদ্রিদ থেকে এএস রোমা)প্যাট্রিক স্কিক (এএস রোমা থেকে আরবি লাইপজিগ)হেনরিখ মিখিতারিয়ান (আর্সেনাল থেকে এএস রোমা)জেরোম বোয়াতেং (বায়ার্ন মিউনিখ থেকে জুভেন্টাস)শকোদ্রান মুস্তাফি (আর্সেনাল থেকে জুভেন্টাস)কেয়লর নাভাস (রিয়াল মাদ্রিদ থেকে পিএসজি)আলফোঁস আরেওলা (পিএসজি থেকে রিয়াল মাদ্রিদ)রদ্রিগো বেনতাংকুর (জুভেন্টাস থেকে বার্সেলোনা)ইভান রাকিতিচ (বার্সেলোনা থেকে পিএসজি)মারিয়ানো দিয়াজ (রিয়াল মাদ্রিদ থেকে সেভিয়া)ব্রুনো ফার্নান্দেস (স্পোর্টিং লিসবন থেকে রিয়াল মাদ্রিদ)লুইজ গুস্তাভো (মার্শেই থেকে ফেনেরবাচে)আন্দ্রে সিলভা (এসি মিলান থেকে শালকে ০৪)চিচারিতো হার্নান্দেজ (ওয়েস্ট হ্যাম থেকে সেভিয়া)আর্তুরো ভিদাল (বার্সেলোনা থেকে ইন্টার মিলান)রদ্রিগো দি পল (উদিনেসে থেকে অ্যাটলেটিকো মাদ্রিদ)মার্ক রোকা (এসপানিওল থেকে বায়ার্ন মিউনিখ)মারিও মানজুকিচ (জুভেন্টাস থেকে পিএসজি)
আবেল রুইজ (বার্সেলোনা থেকে সেভিয়া)রাফায়েল গেরেইরো (বরুশিয়া ডর্টমুন্ড থেকে পিএসজি)মেসুত ওজিল (আর্সেনাল থেকে ডিসি ইউনাইটেড)মারিও মানজুকিচ (জুভেন্টাস থেকে বায়ার্ন মিউনিখ)
রদ্রিগো মোরেনো (ভ্যালেন্সিয়া থেকে অ্যাটলেটিকো মাদ্রিদ)পেপে রেইনা (এসি মিলান থেকে রিয়াল মাদ্রিদ)রদ্রিগো গোয়েস (রিয়াল মাদ্রিদ থেকে এসপানিওল)ভাসিল ক্রাভেতস (লেগানেস থেকে বার্সেলোনা)ভিক্টর ওয়ানিয়ামা (টটেনহাম থেকে ক্লাব ব্রুজেস)ড্যানিয়েলে রুগানি (জুভেন্টাস থেকে এএস রোমা)আনহেল কোরেয়া (অ্যাটলেটিকো মাদ্রিদ থেকে এসি মিলান)ডনি ফন ডি বিক (আয়াক্স থেকে রিয়াল মাদ্রিদ)হামেস রদ্রিগেজ (রিয়াল মাদ্রিদ থেকে নাপোলি)
যেসব দলবদল হওয়ার কোনো সম্ভাবনা নেই
সাদিও মানে (লিভারপুল থেকে রিয়াল মাদ্রিদ)মোহাম্মদ সালাহ (লিভারপুল থেকে জুভেন্টাস)এডিন জেকো (এএস রোমা থেকে ইন্টার মিলান)ক্রিস্টিয়ান এরিকসেন (টটেনহাম থেকে রিয়াল মাদ্রিদ)কিলিয়ান এমবাপ্পে (পিএসজি থেকে রিয়াল মাদ্রিদ)পল পগবা (ম্যানচেস্টার ইউনাইটেড থেকে রিয়াল মাদ্রিদ)ক্রিস্টিয়ান স্টুয়ানি (জিরোনা থেকে বার্সেলোনা)গ্যারেথ বেল (রিয়াল মাদ্রিদ থেকে ইন্টার মিলান)মেরিহ দেমিরাল (জুভেন্টাস থেকে এসি মিলান)নিকোলো জানিওলো (এএস রোমা থেকে জুভেন্টাস)উইলফ্রায়েড জাহা (ক্রিস্টাল প্যালেস থেকে আর্সেনাল)



ইরানের সঙ্গে দ্বন্দ্বে কি পশ্চিমা জোট ভেঙে যাবে


গত মাসে ফ্রান্সের বিয়ারিৎসে জি-৭ শীর্ষ সম্মেলনের আগে মার্কিন প্রেসিডেন্ট ডোনাল্ড ট্রাম্প বা ব্রিটিশ প্রধানমন্ত্রী বরিস জনসনের কাছ থেকে বাধাবিঘ্ন আসবে কি না, সে ব্যাপারে টস করা হয়েছিল। সে রকম কিছু না ঘটলেও সম্মেলনে আকস্মিকভাবে উপস্থিত হয়ে যিনি সবাইকে চমকে দিয়েছেন এবং যিনি একেবারেই প্রত্যাশিত ছিলেন না, তিনি হলেন ইরানের পররাষ্ট্রমন্ত্রী জাভেদ জারিফ।
শীর্ষ সম্মেলনে বাণিজ্যযুদ্ধ, আমাজনের আগুন এবং চুক্তি ছাড়াই ব্রেক্সিটের আসন্ন বিপদ নিয়ে আলোচনা হয়েছে। কিন্তু ইরান সম্পর্কে সম্ভবত সবচেয়ে ভালো আলোচনা হয়েছে। ইরানের পারমাণবিক কর্মকাণ্ড সীমিত করার লক্ষ্যে ২০১৫ সালের করা চুক্তি থেকে গত বছর যুক্তরাষ্ট্র বেরিয়ে আসে। আরোপ করে ইরানের ওপর নানা ধরনের নিষেধাজ্ঞা। এরপর থেকেই দুই দেশের মধ্যে সম্পর্কের অবনতি ঘটতে থাকে। এর মধ্যে উপসাগরীয় এলাকায় তেলের ট্যাংকারে হামলা, ড্রোন ভূপাতিত করাসহ বিভিন্ন ইস্যুতে যুক্তরাষ্ট্র-ইরান সম্পর্কে এখন চরম উত্তেজনা বিরাজ করছে। ইরানের সঙ্গে এই দ্বন্দ্ব পশ্চিমাদের জোটকে কি ভেঙে ফেলবে? কেননা, পারমাণবিক চুক্তিতে অংশগ্রহণকারী ফ্রান্সসহ অন্য পাঁচটি দেশ এখনো চুক্তিটি বহাল রাখার পক্ষে।
বিয়ারিৎস সম্মেলনে ফ্রান্সের প্রেসিডেন্ট এমানুয়েল মাখোঁ যুক্তরাষ্ট্র ও ইরানের মধ্যকার চলমান উত্তেজনা নিরসনের পথ উন্মুক্ত করেন। এ ছাড়া সাম্প্রতিক সময়ে ইরান নাটকের প্রধান খেলোয়াড়েরা সবাই যুদ্ধের দ্বারপ্রান্ত থেকে পিছিয়ে এসেছে। যুক্তরাজ্য জিব্রাল্টার প্রণালিতে আটক করা ইরানি ট্যাংকার ছেড়ে দিয়েছে এবং আরও গুরুত্বপূর্ণ বিষয় হচ্ছে ট্রাম্প ইরানের প্রেসিডেন্ট হাসান রুহানির সঙ্গে বৈঠক করার ইচ্ছা প্রকাশ করেছেন। তা সত্ত্বেও বেশ কয়েকটি কারণে যুদ্ধের আশঙ্কা হ্রাস করার উদ্যোগ ভেস্তে যেতে পারে। ট্রাম্প প্রশাসন এখনো দৃঢ়ভাবে বিশ্বাস করে যে ইরানের (এবং আমেরিকার ইউরোপীয় মিত্রদের) ওপর যত বেশি চাপ দেওয়া হবে, ততই ভালো হবে। যুক্তরাষ্ট্রের জাতীয় নিরাপত্তা উপদেষ্টা জন বোল্টন বিশেষ করে ইরানের অর্থনীতির শ্বাস রোধ করতে চান এবং বিশ্বাস করেন যে ইউরোপ থেকে যেকোনো ধরনের সাহায্য–সহযোগিতা বন্ধ করে দেওয়াই হবে এটি করার একটি ভালো উপায়।
ইরানের কট্টরপন্থীদের মধ্যেও সমস্যা রয়েছে। তাদের মধ্যে অনেকে মনে করে যে তারা পারমাণবিক চুক্তি মেনে চলে কিছুই লাভ করতে পারেনি এবং এই যুক্তিতে ইরানের নেতারা গত মাসে হরমুজ প্রণালিতে একটি ব্রিটিশ ট্যাংকার আটক করেন। এ ছাড়া বেশ কয়েকটি স্থানে বিশৃঙ্খলামূলক কর্মকাণ্ড পরিচালনা করেছেন। ইরানের ক্রমবর্ধমান আগ্রাসন ইতিমধ্যে ইসরায়েলকে ক্ষুব্ধ করেছে। এ কারণে তারা ইরাকে ইরানি সম্পদগুলোকে টার্গেট করছে (সিরিয়ায় ইতিমধ্যে ইরানি বাহিনীর বিরুদ্ধে হামলা চালিয়েছে ইসরায়েল)। মার্কিন নিষেধাজ্ঞা সত্ত্বেও ইউরোপ ও ইরানের মধ্যে বাণিজ্য করার সুযোগ দেওয়ার জন্য একটি ব্যবস্থা চালু করার ক্ষেত্রে ইউরোপের ধীর অগ্রগতি দেখে ইরান হতাশ হয়ে পড়েছে। তবে ইরানের যাঁরা দাবি করেন যে তাঁরা ইউরোপ থেকে কিছুই পাননি, তাঁরা ভুল বলছেন। প্রকৃতপক্ষে ইরান যদি তার আগ্রাসনের নীতি অব্যাহত রাখে, তাহলে তারা ইউরোপের সমর্থন হারাতে পারে।
যুক্তরাষ্ট্রের চাপ থাকার পরও ইরান পারমাণবিক চুক্তির পক্ষে ইউরোপের সমর্থন বজায় রাখার বিষয়টি অনেককে অবাক করেছে। এমনকি ব্রিটিশ সরকারও এখন পর্যন্ত ইইউর অবস্থানকে দৃঢ়ভাবে সমর্থন করে চলেছে। কিন্তু এ অবস্থানের পরিবর্তন হতে পারে। ইরান যদি আবারও ব্রিটিশ জাহাজ আটক করে এবং যুক্তরাজ্যের নাগরিকদের জিম্মি করে রাখে, তবে তা বরিস জনসনকে ইইউ থেকে বিচ্ছিন্ন হয়ে ট্রাম্প প্রশাসনের অবস্থান গ্রহণ করতে প্ররোচিত করতে পারে। এসব ঝুঁকি থেকে বেরিয়ে আসার জন্য মাখোঁ ট্রাম্পকে ইরানের ওপর আরোপিত নিষেধাজ্ঞা প্রত্যাহারের বিষয়টি বিবেচনা করতে বলেছেন, যদি ইরান ইউরেনিয়াম সমৃদ্ধকরণ কার্যক্রম বন্ধ করার পাশাপাশি পারমাণবিক চুক্তি মেনে চলে এবং পশ্চিমাদের সঙ্গে আরও আলোচনার দ্বার উন্মুক্ত করে। এই মুহূর্তে যুক্তরাষ্ট্রের যেকোনো ধরনের বৈরী আচরণ ইরানিদের আলোচনার টেবিল থেকে দূরে সরিয়ে দিতে পারে এবং ট্রাম্পের পুনর্নির্বাচনের প্রচারের মাঝামাঝি সময়ে সামরিক লড়াইয়ের আশঙ্কা বাড়িয়ে তুলতে পারে।
ইউরোপীয়দেরও অবশ্য ইরানিদের এটা বোঝাতে হবে যে তারা যেন তাদের নিজস্ব ক্ষমতাকে অতি মূল্যায়ন না করে। তবে ইউরোপীয়রা যদি ইরানের সঙ্গে বাণিজ্য সহজতর করতে না পারে, তাহলে ইরানে তার বিশ্বাসযোগ্যতা হ্রাস পাবে। ইউরোপের উচিত ইরানকে আর্থিক সহায়তা দেওয়া অব্যাহত রাখা, তবে তাদের এটাও স্পষ্ট করতে হবে যে ইউরোপীয় কোনো স্বার্থে বা স্থাপনায় ইরান যদি আবারও হামলা চালায়, তাহলে ইইউ বাধ্য হবে যুক্তরাষ্ট্রের কৌশল অবলম্বন করতে।
স্বত্ব: প্রজেক্ট সিন্ডিকেট, ইংরেজি থেকে অনূদিত 
মার্ক লিওনার্ড ইউরোপিয়ান কাউন্সিল অন ফরেন রিলেশনসের পরিচালক



রূপসাপাড়ে জাহাজ নির্মাণযজ্ঞ


রূপসা নদীর পাড়ে খুলনা শিপইয়ার্ডে চলছে জাহাজ নির্মাণের বিশাল কর্মযজ্ঞ। দেশের মাটিতে প্রথম যুদ্ধজাহাজ নির্মাণের পর এখন এখানে তৈরি করা হচ্ছে বাংলাদেশ নৌবাহিনী, কোস্টগার্ড ও পায়রা বন্দর কর্তৃপক্ষের জন্য বিভিন্ন ধরনের জাহাজ। একসময়কার রুগ্‌ণ প্রতিষ্ঠানটি ঘুরে দাঁড়িয়ে এখন লাভজনক প্রতিষ্ঠানে পরিণত হয়েছে।
খুলনা শিপইয়ার্ডের যাত্রা শুরু ১৯৫৭ সালে। ক্রমাগত লোকসান ও দেনার দায়ে গত শতকের নব্বইয়ের দশকে এসে প্রতিষ্ঠানটি ডুবতে বসে। ২০ বছর আগে প্রতিষ্ঠানটিকে রুগ্‌ণ শিল্প ঘোষণা করে শিল্প মন্ত্রণালয় থেকে বেসরকারীকরণ কমিশনের কাছে হস্তান্তরের কাজ শুরু হয়েছিল। পরে তা না করে ১৯৯৯ সালের ৩ অক্টোবর সরকার খুলনা শিপইয়ার্ড পরিচালনার দায়িত্ব দেয় বাংলাদেশ নৌবাহিনীকে। এরপর থেকে পরিস্থিতি পাল্টাতে শুরু করে। এরপর একটু একটু করে প্রতিষ্ঠানটি ঘুরে দাঁড়াতে শুরু হয়। ২০০০-০১ অর্থবছরে এসে লাভ করতে শুরু করে। লাভ ৫০ কোটি টাকা ছাড়িয়ে যায় ২০১৪-১৫ অর্থবছরে। ২০১৭-১৮ অর্থবছরে এসে প্রতিষ্ঠানটি লাভ করে ১৩৫ কোটি টাকা। খুলনা অঞ্চলে গত পাঁচ বছর টানা সর্বোচ্চ করদাতা হয়েছে বলে জানায় খুলনা শিপইয়ার্ড কর্তৃপক্ষ।
নৌবাহিনী দায়িত্ব নেওয়ার পর এই শিপইয়ার্ড দেশের মাটিতে প্রথমবারের মতো নির্মাণ করেছে যুদ্ধজাহাজ ও সাবমেরিন টাগ। তৈরি করেছে ৭৫ মিটার লম্বা কনটেইনার ভেসেল, প্রায় ৭৫ মিটার লম্বা কার্গো কাম কনটেইনার ভেসেল, ৬৮ মিটার লম্বা ১৫ হাজার টন ধারণক্ষমতার তেলবাহী জাহাজ, কে-টাইপ ফেরি, ফায়ার ফাইটিং বোট, প্যাট্রলবোটসহ বিভিন্ন ধরনের জাহাজ।
গত বৃহস্পতিবার শিপইয়ার্ডে গিয়ে দেখা যায় বিশাল কর্মযজ্ঞ। একদিকে জোড়া ও নানা আকৃতি দেওয়া হচ্ছে বড় বড় পাত। কোথাও চলছে সেগুলো জাহাজে লাগানোর কাজ। পাশে রাবার কারখানায় বানানো হচ্ছে জলযানের বিভিন্ন অংশ। আবার কোথাও বানানো হচ্ছে আসবাব। যে জাহাজগুলোর নির্মাণের কাজ শেষ পর্যায়ে, সেগুলো রাখা হয়েছে রূপসা নদীতে, জেটিতে।
শিপইয়ার্ড কর্তৃপক্ষ জানায়, এখন খুলনা শিপইয়ার্ডে বাংলাদেশ কোস্টগার্ডের জন্য ৫০ দশমিক ৪০ মিটার লম্বা ও ৭ দশমিক ৫০ মিটার চওড়া ইনশোর প্যাট্রল ভেসেল, ১৩ নটিক্যাল মাইল গতির এএসডি টাগবোট, ২৭ নটিক্যাল মাইল গতির হাইস্পিড বোট নির্মাণ করা হচ্ছে।
 বাংলাদেশ নেভির জন্য নির্মাণ করা হচ্ছে হাইড্রোগ্রাফিক সার্ভে ভেসেল, ল্যান্ডিং ক্রাফট ইউটিলিটি। পায়রা বন্দর কর্তৃপক্ষের জন্য পাইলট ভেসেল এবং হেভি ডিউটি স্পিডবোট নির্মাণের কাজ চলছে। এ ছাড়া ১৮টি বিভিন্ন ধরনের জাহাজ ও ফেরি নির্মাণ এবং ১১টি সামরিক ও ১৫টি বেসামরিক নৌযান মেরামতের কাজও চলছে।
চলমান প্রকল্পগুলোর মধ্যে চলতি বছর পাঁচটি জাহাজ নির্মাণের জন্য বিভিন্ন প্রতিষ্ঠানের সঙ্গে চুক্তি সই করেছে খুলনা শিপইয়ার্ড। এরই মধ্যে ইলিশ নিয়ে গবেষণার জন্য মৎস্য গবেষণা ইনস্টিটিউটের সঙ্গে একটি জাহাজ নির্মাণের চুক্তি হয়েছে। কোস্টগার্ডের জন্য হাইস্পিড ডাইভিং ও হাইস্পিড ফেরি বোট নির্মাণ, গোলাকৃতির ক্যাটামারান (বিশেষ ধরনের জাহাজ) এবং নৌবাহিনীর জন্য গোল ও চতুর্ভুজ আকৃতির ক্যাটামারান নির্মাণ করার চুক্তিও হয়েছে এ বছর।
খুলনা শিপইয়ার্ডেও নতুন সংযোজন রাবার কারখানা। গত জানুয়ারিতে উৎপাদন শুরু হয়েছে। এখানে জলযানের জন্য রাবারের বিভিন্ন যন্ত্রাংশ তৈরি করা হচ্ছে, যা আগে বিদেশ থেকে আমদানি করতে হতো।
খুলনা শিপইয়ার্ডের ব্যবস্থাপনা পরিচালক ক্যাপ্টেন মো. সাজেদুল করিম প্রথম আলোকে বলেন, নৌবাহিনীর কর্মকর্তাদের সততা, নিষ্ঠা ও সবার অক্লান্ত পরিশ্রমে শিপইয়ার্ড আজকের অবস্থানে এসেছে। তিনি বলেন, কেনাকাটায় স্বচ্ছতা ও উৎপাদনের মান নিশ্চিত করার পাশাপাশি শিপইয়ার্ডের আধুনিকায়ন করা হয়েছে। ভবিষ্যতে আরও আধুনিকায়ন হবে। অত্যাধুনিক ইলেকট্রিক্যাল অ্যান্ড উইপন ওয়ার্কশপ করার পরিকল্পনা আছে। এ ছাড়া বরগুনার তালতলীতে সরকার ১৬২ একর জায়গা দিয়েছে, সেখানে ৩০ হাজার টনের জাহাজ নির্মাণের ক্ষমতাসম্পন্ন একটি শিপইয়ার্ড করা হবে। (শেষ)



গান গেয়ে ধান রোপণ


‘কানাই পার করিয়া দে রে
মথুরার ঘাটে যাই,
তুমি তো সুন্দর ও কানাই
তোমার ভাঙ্গা নায়, কানাই পার করিয়া দে...’
বহুদিন পর উৎসব, বহুদিন পর গান।
মৌলভীবাজারের শ্রীমঙ্গলে গ্রামবাংলার ঐতিহ্য ধরে রাখতে কৃষকেরা মিলিত হয়ে একটি জমিতে রোপণ করলেন ধানের চারা। বিনা পারিশ্রমিকে ধান লাগানোর জন্য বিভিন্ন জায়গা থেকে কৃষকেরা ছুটে আসেন এখানে। গান গেয়ে জমিতে ধান লাগান তাঁরা। কৃষকদের এই সম্মিলিত কাজকে ‘খেতবাড়ানি উৎসব’ বলা হয়।
গত রোববার উপজেলার আশীদ্রোন ইউনিয়নের খোশবাস গ্রামে এই উৎসবে বিভিন্ন জায়গা থেকে আসেন কৃষকেরা। তাঁরা মনের সুখে গান গেয়ে ধানের চারা রোপণ করেন। ছিল প্রচণ্ড গরম, কিন্তু তাতে উৎসবে ভাটা পড়েনি। কৃষকদের পাশাপাশি স্থানীয় ইউপি সদস্য ও অন্য পেশার লোকজনও নেমে পড়েছেন ধানের চারা রোপণ করতে।
আশীদ্রোন ইউনিয়ন পরিষদের (ইউপি) সদস্য আবদুল আহাদ বলেন, ‘একসময় বিভিন্ন অঞ্চলের কৃষকেরা মিলিত হয়ে ভাটিয়ালি গানের সুরে জমিতে আমন ধানের চারা রোপণ করতেন। কৃষকেরা নিজের খেতে ধানের চারা লাগানোর পর যে জায়গা খালি পড়ে থাকত, সেই জায়গায় সবাই মিলে ধান চাষ করতেন। এই ঐতিহ্য বর্তমানে বিলুপ্ত হয়ে গেছে। তা ধরে রাখার জন্য গ্রামের মো. শাকির আহমেদের ১৫ শতাংশ জমিতে সবাই মিলে ধান চাষের উদ্যোগ নিই। প্রায় ৩০ জন কৃষক একে অন্যের গানের সঙ্গে সুর মিলিয়ে ধানের চারা রোপণ করেন।’
গ্রামের কৃষক অদুত মিয়া বলেন, ‘প্রায় ১৫ বছর ধরে এই ঐতিহ্যবাহী খেতবাড়ানি উৎসব বন্ধ হয়ে গেছে। আমরা ছোটবেলা থেকে দেখে আসছি, আমাদের বাপ-দাদারা এই উৎসব করেছেন। উৎসবে অনেক আনন্দ হতো। গানবাজনা হতো। গ্রামের মানুষ এই দিনে পিঠাপুলি তৈরি করে নিয়ে আসতেন। উৎসবের আগে গ্রামে গ্রামে ঘোষণা হতো কবে উৎসবটি হবে। দূরদূরান্ত থেকে মানুষজন আসতেন এই উৎসবে।’
শ্রীমঙ্গল নাগরদোলা থিয়েটারের সভাপতি অনিরুদ্ধ সেনগুপ্ত বলেন, গ্রামবাংলায় প্রচলিত অনেক ঐতিহ্যবাহী উৎসবই এখন বিলুপ্তের পথে। এসব ঐতিহ্য ধরে না রাখলে হারিয়ে যাবে। এসব ঐতিহ্যের মাধ্যমে গ্রামবাংলার মানুষের মধ্যে সম্প্রীতির বন্ধন তৈরি হয়।



নৌ অধিদপ্তরের শিপ সার্ভেয়ার আটক


নৌপরিবহন অধিদপ্তরের শিপ সার্ভেয়ার মির্জা সাইফুর রহমানকে ঘুষের দুই লাখ টাকাসহ আটক করেছে দুর্নীতি দমন কমিশন (দুদক)।আজ সোমবার বেলা সাড়ে ১১টায় তাঁর নিজ কার্যালয় থেকে দুদকের সহকারী পরিচালক আবদুল ওয়াদুদের নেতৃত্বে একটি দল তাকে হাতেনাতে আটক করে।
দুদকের জনসংযোগ বিভাগ প্রথম আলোকে বিষয়টি নিশ্চিত করেছে।
দুদক জানায়, সুনির্দিষ্ট অভিযোগের পরিপ্রেক্ষিতে মির্জা সাইফুর রহমানকে আটক করতে দুদকের ঢাকা সমন্বিত জেলা কার্যালয় থেকে বিশেষ দল গঠন করা হয়। অভিযোগকারীর কাছ থেকে জাহাজের সার্ভেসংক্রান্ত কাজ করে দেওয়ার জন্য ঘুষ হিসেবে দুই লাখ টাকা নেওয়ার সময় তাকে আটক করা হয়। তাঁর বিরুদ্ধে মামলার প্রক্রিয়া চলমান রয়েছে।



তিন সেতুতে বিশ্বব্যাংক, চীনের সাড়া নেই


বরিশাল ও পটুয়াখালী জেলায় তিনটি সেতু নির্মাণে চার বছর ধরে ঘুরেও বিদেশি অর্থায়ন জোগাড় করতে পারেনি সরকার। বিশ্বব্যাংক, এশীয় উন্নয়ন ব্যাংক (এডিবি), জার্মান উন্নয়ন সংস্থা (জিআইজেড), জাপান ও চীন সরকার—সবখানেই অর্থ চেয়ে চিঠি দিয়ে যাচ্ছে বাংলাদেশ। ঢাকাসহ সারা দেশের সঙ্গে দক্ষিণাঞ্চলের যোগাযোগ নিরবচ্ছিন্ন করার লক্ষ্যে নেওয়া এই প্রকল্প বাস্তবায়নে অনিশ্চয়তা তৈরি হয়েছে।বরিশাল ও পটুয়াখালীর পায়রা, আড়িয়াল খাঁ ও গলাচিপা বা লোহালিয়া নদীর ওপর তিনটি সেতু নির্মাণে ২০১২ সালে সম্ভাব্যতা যাচাই করে সড়ক পরিবহন ও সেতু মন্ত্রণালয়ের সেতু বিভাগ। এরপর প্রাথমিক প্রকল্প প্রস্তাব তৈরি করা হয়। সম্ভাব্য ব্যয় ধরা হয় ২ হাজার ১০০ কোটি টাকা। বাস্তবায়নকাল ধরা হয় ২০১৬ থেকে ২০২০ সাল পর্যন্ত। প্রাক্কলিত ব্যয়ের ১৭ শতাংশ সরকার বহন করবে এবং বাকিটা বিদেশি উৎস থেকে সংগ্রহ করা হবে বলে সিদ্ধান্ত নেওয়া হয়। সরকার এই তিন সেতু নির্মাণে গুরুত্ব দিলেও পুরোটা নিজস্ব অর্থায়নে বাস্তবায়নে আগ্রহী নয়। এখনো বিদেশি অর্থ না পাওয়ার কারণে প্রকল্পের কাজ শুরু করা যায়নি। 
সেতু বিভাগ সূত্রে জানা গেছে, প্রথমে এই তিনটি সেতু নির্মাণে ২০১৫ সালের সেপ্টেম্বরের শুরুতে অর্থায়ন চেয়ে বিশ্বব্যাংকের এদেশীয় পরিচালককে চিঠি দেয় অর্থনৈতিক সম্পর্ক বিভাগ (ইআরডি)। কিন্তু সংস্থাটি তেমন কোনো আগ্রহ দেখায়নি। ওই মাসে চীন সরকারকে চিঠি দিয়ে অর্থায়নের অনুরোধ জানানো হয়। এই সেতুগুলো নির্মিত হলে বাংলাদেশ-চীন সেতু হিসেবে নামকরণেরও প্রস্তাব দেওয়া হয়। ২০১৬ সালে চীনের প্রেসিডেন্ট সি চিন পিংয়ের বাংলাদেশ সফরের সময় এই তিন সেতু নির্মাণে একটি সমঝোতা স্মারকও (এমওইউ) সই হয়। এরপর ইআরডি থেকে তিন দফা চিঠি দেওয়া হলেও আর এগোয়নি। সেতু নির্মাণে অর্থায়ন করার অনুরোধ জানিয়ে গত ফেব্রুয়ারিতে জাপান সরকার ও এডিবিকে চিঠি দেয় ইআরডি। সর্বশেষ মার্চে জার্মানির আন্তর্জাতিক সহায়তা সংস্থা জিআইজেডের সহায়তা চেয়ে চিঠি দেওয়া হয়।
এ বিষয়ে ইআরডির সচিব মনোয়ার আহমেদ প্রথম আলোকে বলেন, তিন সেতু নির্মাণে এখনো বিদেশি অর্থায়ন জোগাড় হয়নি। তবে চেষ্টা অব্যাহত আছে। একান্তই অর্থ না পাওয়া গেলে দেশীয় অর্থায়নের বিষয় বিবেচনা করা হবে। 
সড়ক পরিবহন মন্ত্রণালয় সূত্রে জানা গেছে, পদ্মা সেতু প্রকল্প নিজস্ব অর্থায়নে বাস্তবায়ন করছে বলে সরকার বাড়তি চাপ নিতে চাইছে না। অন্যদিকে বিদেশি অর্থায়নকারীরা দেখছে, এই তিন সেতুর স্থানে যানবাহনের চলাচল খুব বেশি নয়। এ জন্য তারা আগ্রহী হচ্ছে না। কিন্তু এই তিনটি সেতু নির্মাণে সরকারের গুরুত্বারোপের কারণ হচ্ছে, পদ্মা সেতু দুই বছরের মধ্যেই চালু হয়ে যাবে। এ ছাড়া বর্তমানে পায়রা নদীর ওপর লেবুখালী সেতুর কাজ অনেক দূর এগিয়েছে। পিরোজপুরে কচা নদীতে কুমিরমারা-বেকুটিয়া সেতুর কাজও শুরু হয়েছে। নির্মাণাধীন দুটি এবং প্রস্তাবিত তিনটি সেতু নির্মাণ সম্পন্ন হলে দক্ষিণাঞ্চলের সঙ্গে ঢাকাসহ সারা দেশের সরাসরি যোগাযোগ স্থাপিত হবে। এই সেতুগুলো পায়রা ও মোংলা বন্দরের সঙ্গেও সংযোগ তৈরি করবে।
পায়রা সেতুকচুয়া - বেতাগী - পটুয়াখালী - লোহালিয়া - কালাইয়া সড়কের ওপর পায়রা নদীতে এই সেতু নির্মাণ করার কথা রয়েছে। এর দৈর্ঘ্য ১ দশমিক ৬৯ কিলোমিটার। প্রাক্কলিত ব্যয় প্রায় ৮৬৮ কোটি টাকা। বর্তমানে ফেরি পারাপারের জন্য যানবাহন ও স্থানীয় মানুষকে দেড় ঘণ্টার বেশি অপেক্ষায় থাকতে হয়। সম্ভাব্যতা যাচাই করে পরামর্শক প্রতিষ্ঠান দেখিয়েছে, ২০৪৭ সাল নাগাদ প্রতিদিন এই সেতু ব্যবহার করবে ৩৪ হাজার যানবাহন। এই সেতু নির্মিত হলে পটুয়াখালীর মির্জাগঞ্জের সঙ্গে বরগুনার বেতাগী উপজেলার সরাসরি যোগাযোগ তৈরি হবে।
আড়িয়াল খাঁ সেতুপ্রস্তাবিত সেতুটি হওয়ার কথা রহমতপুর-বাবুগঞ্জ-মুলাদী-হিজলা সড়কে আড়িয়াল খাঁ নদে। এর দৈর্ঘ্য ১ দশমিক ৫৯ কিলোমিটার। সম্ভাব্য ব্যয় প্রায় ৬০৯ কোটি টাকা। সমীক্ষায় বলা হয়েছে, সেতু দিয়ে ২০৪৭ সালে দৈনিক সাড়ে ২৩ হাজার যানবাহন চলাচল করবে। প্রস্তাবিত সেতুটি বরিশাল সদরের সঙ্গে জেলার বাবুগঞ্জ, হিজলা ও মুলাদী উপজেলার সংযোগ তৈরি করবে। ফেরি পারাপারে এখন প্রায় দুই ঘণ্টা অপেক্ষা করতে হয়।
গলাচিপা/লোহালিয়া সেতুলেবুখালী-দুমকি-বগা-দশমিনা-গলাচিপা-আমরাগাছি সড়কের ওপর হবে এই সেতু। দৈর্ঘ্য ১ দশমিক ৫৮ কিলোমিটার। প্রাথমিক ব্যয় প্রায় ৬১৬ কোটি টাকা। এই সেতু দশমিনা ও গলাচিপার সঙ্গে পটুয়াখালী জেলা ও বরিশালের সরাসরি যোগাযোগ তৈরি করবে। ফেরির জন্য দেড় ঘণ্টা বা এর চেয়েও বেশি সময় অপেক্ষা করতে হয়। ২০৪৭ সাল নাগাদ দিনে ২০ হাজারের বেশি যানবাহন চলাচল করবে বলে সমীক্ষায় এসেছে।



রিয়াল–বার্সার চেয়েও এগিয়ে যাচ্ছে অ্যাটলেটিকো



গতকাল এইবারের বিপক্ষে বিশ মিনিটের মধ্যে দুই গোলে পিছিয়ে পড়লেও পরে তিন গোল করে জয় নিয়ে মাঠ ছেড়েছে অ্যাটলেটিকো মাদ্রিদ। তিন ম্যাচে এই নিয়ে পূর্ণ নয় পয়েন্ট হয়ে গেল তাদের। লিগ জয়ের দৌড়ে তরতর করে এগিয়ে যাচ্ছে মাদ্রিদের আরেক বড় দল।
স্প্যানিশ লিগে মাত্র তিন ম্যাচ শেষ হয়েছে। লিগের ভবিষ্যৎ নিয়ে এখনই কিছু বলা কঠিন। কিন্তু ওই যে বলে না, মর্নিং শো'জ দ্য ডে? অর্থাৎ গোটা দিন কীভাবে কাটবে, তার একটা ধারণা আমরা সকালেই মোটামুটি পাওয়া যায়! স্প্যানিশ লিগের শিরোপাদৌড়ে এর মধ্যেই অ্যাটলেটিকো নিজেদের অবস্থান বেশ শক্ত করে নিয়েছে। বাকি মৌসুম এভাবে চলতে থাকলে হয়তো রিয়াল-বার্সাকে হটিয়ে তারাই লিগ শিরোপা জিতে যাবে এবার।
গতকাল নিজেদের মাঠে এইবারকে ৩-২ গোলে হারিয়েছে তারা। এই নিয়ে লিগে তিন ম্যাচে তিন জয় পাওয়া হয়ে গেল তাদের। পূর্ণ নয় পয়েন্ট নিয়ে লিগ টেবিলের শীর্ষে অবস্থান করছে তারা।
গতকাল প্রথম বিশ মিনিটের মধ্যে দুই গোলে এগিয়ে গিয়েছিল এইবার। অঘটনের সুবাস কি পাওয়া শুরু করেছিল তারা? হবে হয়তো! কিন্তু খেলা যে বিশ মিনিটের নয়, নব্বই মিনিটের। বাকি সত্তর মিনিট খেলল অ্যাটলেটিকো। নিজেদের ঘাটতি পুষিয়ে নিয়ে আরও তিন গোল করে ফেলল ডিয়েগো সিমিওনির দল। ২৭ মিনিটে গোল করে ব্যবধান করান দলে আসা নতুন পর্তুগিজ তারকা হোয়াও ফেলিক্স। ৫২ মিনিটে দলকে সমতায় আনেন স্প্যানিশ উইঙ্গার ভিতোলো। ম্যাচের একদম শেষ মুহূর্তে গোল করে অ্যাটলেটিকোর কোচ সিমিওনিকে জয়ের ‘পার্টি’ করার সুযোগ করে দেন ঘানার মিডফিল্ডার টমাস পার্টি।
ওদিকে ভিয়ারিয়ালের বিপক্ষে ড্র করে আবারও পয়েন্ট হারিয়েছে রিয়াল মাদ্রিদ। তিন ম্যাচের মধ্যে এই নিয়ে দুটিতেই ড্র করল তারা, বাকি ম্যাচে জিতেছে। ফলে লিগ টেবিলে পাঁচ পয়েন্ট নিয়ে রিয়ালের অবস্থান পঞ্চম। বার্সেলোনার অবস্থা আরও খারাপ। তিন ম্যাচের মধ্যে একটা করে জয়, পরাজয় ও ড্র নিয়ে চার পয়েন্ট পেয়েছে তারা, পয়েন্ট তালিকায় অবস্থান অষ্টম।
লিগ টেবিলে যৌথ ভাবে দ্বিতীয় অবস্থানে থাকা সেভিয়া ও অ্যাথলেটিক বিলবাওয়ের চেয়ে এর মধ্যেই দুই পয়েন্ট এগিয়ে আছে অ্যাটলেটিকো। এর আগে লিগের প্রথম তিন ম্যাচ তারা যে মৌসুমে জিতেছিল, সে মৌসুমে লিগ জিতেছিল অ্যাটলেটিকো।
লিগ জেতার স্বপ্ন চাইলে দেখতেই পারে অ্যাটলেটিকো!



বাবরের মৃত্যু নতুন করে ভাবায়


বাংলাদেশের চলচ্চিত্রের অভিনেতা খলিলুর রহমান বাবরকে মানুষ খলনায়ক হিসেবে চেনে। সে রকম খলনায়ক যে কিনা নায়িকাকে উত্ত্যক্ত করা ছাড়াও এহেন কু-কাম নেই, যা তাঁর পক্ষে করা সম্ভব নয়। ফলে চলচ্চিত্রের খলনায়ক অজান্তেই মানুষের মনে ভীতিকর অনুভূতি এনে দেয় এবং মানুষ পর্দার সেই ব্যক্তিটির সঙ্গে বাস্তবের ব্যক্তির পার্থক্য ভুলে গিয়ে বাস্তব জীবনেও খলনায়ক হিসেবেই তাঁকে ধরে নেয়। এই অনুভূতি বাবরকে অজান্তে ব্যথিত করেছিল কি না, তা আমার জানা নেই। জানা নেই কোন ভাবনায় আপ্লুত ছিল তাঁর জীবনের শেষ দিনগুলো। পত্রপত্রিকার মাধ্যমে বিদেশে বসে যেটুকু আমি জানতে পেরেছি তা হলো, বাবরের জীবনের অন্তিম দিনগুলো ভালো যায়নি। তাঁর চিকিৎসায় সহায়তার জন্য প্রধানমন্ত্রীর দপ্তরে ধরনা দেওয়া হলেও সাহায্য মেলেনি এবং শেষ পর্যন্ত অনেকটা নীরবেই চলে গেলেন তিনি। 
বাবর আমার পরিচিত। কৈশোর ও যৌবনের অনেকগুলো দিন আমরা কাটিয়েছি কাছাকাছি। আমরা ছিলাম ঢাকার একই পাড়ার মানুষ, একই ক্লাসের ছাত্র, যদিও আমাদের স্কুল ছিল ভিন্ন। সেই সঙ্গে পাড়াভিত্তিক সখ্যের কারণে বাবরের সঙ্গে আমার নানা বিষয় নিয়ে কথাবার্তা হতো। হাল ফ্যাশনের পোশাক নিয়ে ওর ছিল আগ্রহ এবং সেই দিনগুলোর সঙ্গে মানানসই সাদা রঙের টেডি প্যান্ট আর গাঢ় কোনো রঙের শার্ট গায়ে চাপিয়ে পথে বের হওয়া বাবরকে দেখে তখনই মনে হয়েছিল ঢাকার ছায়াছবি ওকে টানছে। 
তবে পরিবার থেকে ওর ওপর চাপ ছিল সে রকম সব দুষ্ট চিন্তা মাথা থেকে ঝেঁটিয়ে বিদায় করে দিয়ে লেখাপড়ায় মনোনিবেশ করার। সেই সূত্রে আমার কাছে প্রায়ই তার আসা হতো এবং এসএসসি পরীক্ষার আগে নিজের নানা রকম নোট ওকে দিয়ে যতটা সম্ভব সাহায্য করেছি। পরীক্ষার ফল বের হওয়ার পর খুব সকালে বাবর এসেছিল আমাকে অভিনন্দন জানাতে এবং ওর ভাষ্য অনুযায়ী আমার ‘উদার সাহায্য নিয়ে’ পরীক্ষার বৈতরণি পার হওয়া ওর পক্ষে সম্ভব হয়েছে বলে আমাকে ধন্যবাদ জানাতে। লেখাপড়ার পরবর্তী ধাপে আমাদের কলেজও ছিল ভিন্ন। তবে কলেজজীবনের শুরু থেকেই বাবর একে-ওকে ধরে একসময় এফডিসিতে যাওয়া-আসা শুরু করে এবং ছোটখাটো কিছু চরিত্রে অভিনয়ের সুযোগও ওর মিলে যায়। 
আমাদের যৌবনের সেই দিনগুলো ছিল ইতিহাসের উত্তাল এক পর্ব, সময় যখন আমাদের কাছে দাবি করেছিল তার ডাকে সাড়া দেওয়ার। বাবরও সেই দিনগুলোতে বসে থাকেনি। মিছিলে কিংবা ১৯৭১-এর মার্চ মাসের শুরুতে ঢাকার রাজপথে আমাদের ডামি রাইফেল হাতে কুচকাওয়াজে মত্ত থাকাতে ওকে দেখা না গেলেও ও যে ঘরে বসে থাকেনি, সেই খবর আমরা ঠিকই পেয়েছিলাম। তারপর আসে সেই রজনী, চারদিক জুড়ে গোলাগুলি আর ছড়িয়ে পড়া আগুনের শিখার মধ্যে বিনিদ্র রাত কাটানো অবস্থায় উদ্বিগ্ন মানুষের দলে বাবরের দেখাও আমি হঠাৎ একঝলক পেয়েছিলাম। পরে যুদ্ধ শেষে বাড়ি ফিরে আসার পর আবারও বাবর এসেছিল আমাকে অভিনন্দন জানাতে। বাবরের সঙ্গে আমার যোগাযোগের অধ্যায়ের পরিসমাপ্তি সেখানেই। এরপর আমার যাত্রা বিদেশে এবং বাবরের যাত্রা সিনেমার জগতের আরও অনেক গভীরে। 
বিদেশ থেকে ফিরে আসার পর মনে হয় একবারই কেবল কোনো এক আসরে বাবরের দেখা আমি পেয়েছিলাম। বাবর তত দিনে চলচ্চিত্রজগতের বিখ্যাত মানুষ, নায়ক হিসেবে সেই জগতে প্রবেশ করার পর কীভাবে যেন খলনায়কের ভূমিকায় ও সরে যায়। সেবারের দেখায় বাবর আগের মতোই ডাকনামে আমাকে সম্বোধন করে জানতে চেয়েছিল আমার খবরাখবর। এরপর থেকে বাবর আমার জীবনে হয়ে উঠেছে সংবাদপত্রের পাতায় দেখা ছবির বন্ধু। শেষ দিকে বাবর বাংলা ছায়াছবিকে বিদায় জানালে সেই সামান্য যোগসূত্রটুকুও অবশেষে ছিঁড়ে যায়। এখন তো সেই বিচ্ছেদ স্থায়ী রূপ নিয়েছে। 
বাবরের চিকিৎসা ঠিকভাবে হয়েছিল কি না, তা আমার জানা নেই। তবে তার চিকিৎসায় সহায়তা পাওয়ার জন্য প্রধানমন্ত্রীর দপ্তরে যে ধরনা দেওয়া হয়েছিল, তা আমি জানতে পেরেছি পত্রিকা পাঠ করে, যে বিষয়টি আমাকে পীড়িত এবং ব্যথিত করেছে। বাংলাদেশের অর্থনৈতিক অগ্রগতি এখন আর চোখের আড়ালে পড়ে থাকা কোনো সংবাদ নয়। চটকদার উন্নতি সেটা না হলেও দেশটি কিন্তু একেবারে পিছিয়ে নেই। তবে তারপরও মানুষ অসুস্থ হয়ে পড়লে চিকিৎসার খরচ মেটানোর জন্য এর-ওর কাছে কেন হাত পাততে হবে, সেই প্রশ্নের উত্তর আমি খুঁজে পাইনি। 
এ ছাড়া নিজের অথবা পরিবারের অন্য কারও চিকিৎসার খরচ মেটাতে গিয়ে মধ্যবিত্ত, এমনকি ক্ষেত্রবিশেষে উচ্চমধ্যবিত্ত পরিবারের দেউলিয়া হয়ে পড়ার অনেক ঘটনা ঘটতে দেখা যাচ্ছে। এটাকে কিন্তু উন্নয়ন কোনো অবস্থাতেই বলা যায় না। উন্নয়নের সংজ্ঞার মধ্যে মানবকল্যাণকে যুক্ত না করতে পারলে সেই উন্নয়ন হয়ে পড়ে অর্থহীন। আর এ কারণেই সত্যিকার অর্থে উন্নত দেশ (যুক্তরাষ্ট্রকে আবারও সেই মানবকল্যাণের বিচারে এই তালিকায় ফেলতে আমি নারাজ) নাগরিকদের চিকিৎসার দিকটায় সব সময় নজর দিয়ে থাকে এবং অসুস্থ হলে কাউকে যেন নিঃস্ব হয়ে যেতে না হয়, তা নিশ্চিত করার চেষ্টা করে। সে রকম অবস্থায় স্বাভাবিকভাবেই চিকিৎসা সাহায্যের জন্য প্রধানমন্ত্রীর দপ্তরে ধরনা দেওয়ার কোনো সুযোগ নেই। তবে আমার কাছে কেন যেন মনে হয় আমাদের প্রভাবশালী মহলের একটি গোষ্ঠী হয়তো ইচ্ছা করেই এ রকম ব্যবস্থা কায়েম রেখে চলেছে, হতে পারে এ কারণে যে নিজেদের বদান্যতা প্রদর্শন এবং তা প্রচার করার সুযোগ সেটা এনে দেয়। উন্নয়নের সঙ্গে এর কোনো সম্পর্ক নেই। বরং এটাকে বলা যায় সামন্ততান্ত্রিক ভাবনাচিন্তা থেকে উৎসারিত মানসিকতার বহিঃপ্রকাশ। 
আমার কৈশোরের বন্ধু ও পরবর্তীকালে যোগাযোগবিচ্ছিন্ন হয়ে পড়া বাবরের মৃত্যুর পর বিষয়টি নতুন করে আমাকে ভাবিয়েছে। আমাদের ব্যয়বহুল চিকিৎসাব্যবস্থাকে কীভাবে সত্যিকার অর্থে কল্যাণমুখী করা যায়, তা নিয়ে ভাবনাচিন্তা করার নতুন সুযোগ এই মৃত্যু করে দেবে, সেটাই আমি অন্তর থেকে কামনা করছি। তাতে বাবরের মুখে অন্য জীবনেও হয়তো দেখা যাবে তৃপ্তির হাসি।
মনজুরুল হক শিক্ষক ও সাংবাদিক



দক্ষিণ এশীয় স্পিকার সম্মেলনে ভারত-পাকিস্তানের মধ্যে উত্তপ্ত বাক্যবিনিময়


মালদ্বীপে দক্ষিণ এশীয় স্পিকার সম্মেলনে পাকিস্তানের জম্মু ও কাশ্মীরের বিষয়টি উত্থাপনের প্রচেষ্টা রুখে দিয়েছে ভারত। সম্মেলন চলাকালে ভারত ও পাকিস্তানের প্রতিনিধিদের মধ্যে উত্তপ্ত বাক্যবিনিময় হয়।
এনডিটিভি অনলাইনের প্রতিবেদনে জানানো হয়, গতকাল রোববার দক্ষিণ এশীয় স্পিকার সম্মেলনে এই ঘটনা ঘটে।
পাকিস্তানের প্রচেষ্টার পরিপ্রেক্ষিতে ভারত বলেছে, ইসলামাবাদের উচিত সন্ত্রাসবাদের প্রতি সব ধরনের রাষ্ট্রীয় সমর্থন বন্ধ করা। এটাই মানবতার জন্য সবচেয়ে বড় হুমকি।
মালদ্বীপের পার্লামেন্টে অনুষ্ঠিত এই সম্মেলনে দক্ষিণ এশিয়ার দেশগুলোর প্রতিনিধিরা অংশ নেন।
সম্মেলনে টেকসই উন্নয়ন লক্ষ্যমাত্রা নিয়ে আলোচনার সময় পাকিস্তানের জাতীয় পরিষদের ডেপুটি স্পিকার কাসিম সুরি কাশ্মীর ইস্যুটি উত্থাপনের চেষ্টা করেন।
ভারতের প্রতিনিধি সঙ্গে সঙ্গে পয়েন্ট অব অর্ডার উত্থাপন করেন। এর পরিপ্রেক্ষিতে আলোচনার প্রিসাইডিং অফিসার পাকিস্তানের প্রতিনিধি কাসিম সুরিকে ভারতীয় প্রতিনিধি রাজ্যসভার ডেপুটি চেয়ারম্যান হরিবংশকে কথা বলার সুযোগ দিতে বলেন। কিন্তু কাসিম সুরি এ কথায় কান না দিলে সম্মেলনে হইচই শুরু হয়।
এ ঘটনায় তীব্র প্রতিক্রিয়া জানান ভারতের প্রতিনিধি। সম্মেলনে ভারতের অভ্যন্তরীণ ইস্যু উত্থাপন ও তা নিয়ে রাজনীতি করার জন্য পাকিস্তান প্রতিনিধিকে তুলাধোনা করেন হরিবংশ।
হরিবংশ বলেন, ‘এই ফোরামে ভারতের অভ্যন্তরীণ বিষয় উত্থাপনের ব্যাপারে আমরা তীব্র প্রতিবাদ জানাচ্ছি। একই সঙ্গে সম্মেলনের মূল বিষয়বস্তুবহির্ভূত ইস্যু উত্থাপন করে এই ফোরামকে রাজনৈতিকীকরণের বিষয়টি আমরা প্রত্যাখ্যান করছি।’
ভারতের প্রতিনিধি বলেন, আঞ্চলিক শান্তি ও স্থিতিশীলতার স্বার্থে পাকিস্তানের উচিত আন্তসীমান্ত সন্ত্রাসবাদসহ সব ধরনের সন্ত্রাসবাদের প্রতি রাষ্ট্রীয় সমর্থন বন্ধ করা। সন্ত্রাসবাদ আজ সমগ্র মানবতার জন্য সবচেয়ে বড় হুমকি।
পাকিস্তানের সিনেটর কুরাতুলাইন মারি হরিবংশের বক্তব্যে আপত্তি জানান। তিনি বলেন, মানবাধিকার ছাড়া নারী ও তরুণদের জন্য টেকসই উন্নয়ন লক্ষ্যমাত্রা অর্জন করা সম্ভব হবে না।
পাকিস্তানি এই সিনেটরের বক্তব্যের জেরে ফের পয়েন্ট অব অর্ডার নেন ভারতীয় রাজ্যসভা ডেপুটি চেয়ারম্যান হরিবংশ। তিনি বলেন, মানবাধিকারসম্পর্কিত বিষয় উত্থাপনের জন্য পাকিস্তানের কি নৈতিক অধিকার আছে? বিশ্ব জানে, তারা কীভাবে নিজ দেশের একটি অংশে গণহত্যা চালিয়েছিল। সেই অংশ এখন স্বাধীন বাংলাদেশ।
সম্প্রতি ভারতের কেন্দ্রীয় সরকার জম্মু ও কাশ্মীরের বিশেষ সাংবিধানিক মর্যাদা বাতিল করে। জম্মু ও কাশ্মীরের রাজ্যের মর্যাদা কেড়ে নেয়। জম্মু ও কাশ্মীরকে ভেঙে দুটি কেন্দ্রশাসিত অঞ্চল করে ভারত সরকার। এই ঘটনার পর ভারত ও পাকিস্তানের মধ্যে উত্তেজনা বেড়ে যায়। পাকিস্তান বিভিন্ন আন্তর্জাতিক ফোরামে বিষয়টি উত্থাপন করার চেষ্টা করছে। তবে ভারত সব সময়ই বলছে, এটি তাদের অভ্যন্তরীণ বিষয়।



বাস চালানোর প্রথম দিনই কৃষ্ণার পায়ে চাপা দেন চালক


মিডিয়াম ক্যাটাগরির যানবাহন চালানোর লাইসেন্স ছিল ট্রাস্ট সার্ভিসেস লিমিটেডের বাসচালক মোরশেদের (৩৫)। এই ক্যাটাগরির লাইসেন্সে সাত টনের নিচে যানবাহন চালাতে পারবেন তিনি। তবু দিব্যি হাতে তুলে নিয়েছিলেন ট্রাস্ট সার্ভিসেস লিমিটেডের বাসের স্টিয়ারিং।ট্রাস্টের বাস চালানোর প্রথম দিনেই মোরশেদ চাপা দিলেন বাংলাদেশ অভ্যন্তরীণ নৌপরিবহন করপোরেশনের (বিআইডব্লিউটিসি) কর্মকর্তা কৃষ্ণা রায় চৌধুরীকে। বাসের চাপায় পা হারাতে হয়েছে তাঁকে। বর্তমানে তিনি যন্ত্রণায় ছটফট করছেন রাজধানী ঢাকার পঙ্গু হাসপাতালে।ট্রাস্টের বাসচালক মোরশেদকে গতকাল রোববার রাত সাড়ে ১০টার দিকে রাজধানীর মিরপুর এলাকার কাজীপাড়া থেকে গ্রেপ্তার করে পুলিশ ব্যুরো অব ইনভেস্টিগেশনের (পিবিআই) ঢাকা মেট্রো উত্তরের একটি দল। পিবিআইয়ের পরিদর্শক মো. জুয়েল মিয়ার নেতৃত্বে দলটি বেশ কয়েক দিন ধরে দেশের বিভিন্ন স্থানে অভিযান চালানোর পর মোরশেদকে গ্রেপ্তার করে। মোরশেদের কাছে ভারী যানবাহন চালানোর কোনো লাইসেন্স পায়নি পিবিআইয়ের দলটি।
যেভাবে গ্রেপ্তার হন মোরশেদগত ২৭ আগস্ট বেলা আড়াইটার সময় রাজধানীর বাংলামোটর এলাকায় ফুটপাতে দাঁড়িয়ে ছিলেন বিআইডব্লিউটিসির সহকারী ব্যবস্থাপক কৃষ্ণা রায় চৌধুরী। ওই সময় বেপরোয়া গতিতে ফার্মগেট থেকে বাস চালিয়ে আসছিলেন মোরশেদ। মোরশেদ ওই দিনই প্রথমবারের মতো বাসের স্টিয়ারিং হাতে নিয়ে রাজপথে নামেন। এর আগে তিনি প্রাইভেট কার চালাতেন। মিডিয়াম ক্যাটাগরির লাইসেন্সধারী মোরশেদ ট্রাস্ট পরিবহনের বাস নিয়ে বাংলামোটরে আসার পরপরই চাপা দেন কৃষ্ণাকে।
দুর্ঘটনার পর জটলার সৃষ্টি হলে মোরশেদ দ্রুত বাস থেকে নেমে যান। পালিয়ে প্রথমে যান রাজধানীর ইব্রাহিমপুর এলাকায়। সেখানেই তাঁর বাসা। তিন সন্তান ও স্ত্রী গ্রামের বাড়ি কিশোরগঞ্জ থাকায় তিনি পাঁচ দিন ধরে একাই ছিলেন। বাসায় গিয়ে দ্রুত ব্যাগ গুছিয়ে নেন। মোবাইলের সিম পরিবর্তন করে চলে যান কিশোরগঞ্জের করিমগঞ্জ উপজেলার বড় টিয়াপাড়া গ্রামে। পরদিন বিভিন্ন অনলাইন পত্রিকার মাধ্যমে জানতে পারেন, বাসচাপা দেওয়ার ঘটনায় তাঁকে আসামি করা হয়েছে। এরপর কৌশল বদলে ফেলেন মোরশেদ। গ্রামের বাড়িতে থাকলেও রাতের বেলা প্রতিবেশী কিংবা অন্য কারও বাড়িতে ঘুমাতেন তিনি। দিনের বেলা আসা-যাওয়ার মধ্যেই থাকতেন।মোরশেদের অবস্থান নিশ্চিত হয়ে পরিদর্শক জুয়েল মিয়ার নেতৃত্বে পিবিআইয়ের দলটি গতকাল ভোরবেলা বড় টিয়াপাড়া গ্রামে পৌঁছায়। তবে তাদের উপস্থিতি টের পেয়ে চতুর মোরশেদ গা–ঢাকা দেওয়ার চেষ্টা করেন। বাড়ির ভেতরে শৌচাগারের পাশে একটি নারকেলগাছ ছিল। সেই নারকেলগাছ বেয়ে একেবারে মাথায় উঠে পড়েন তিনি। গাছের আড়ালে নিজেকে লুকিয়ে ফেলেন। পিবিআইয়ের অভিযানকারীরা অনেকক্ষণ খোঁজাখুঁজির পরেও মোরশেদের নাগাল পাননি। বাধ্য হয়ে তাঁরা বড় টিয়াপাড়া গ্রাম ছেড়ে চলে যান।
অভিযানকারীরা চলে যাওয়ার পর মোরশেদ নারকেলগাছ থেকে নেমে আসেন। গ্রামের বাড়িতে না থেকে সোজা চলে আসেন রাজধানীতে। ঢাকার বিভিন্ন স্থানে ঘোরাঘুরির পর কাজীপাড়ায় আসেন গতকাল রাতের বেলা। আর রাতেই মোরশেদের অবস্থান নিশ্চিত করে কাজীপাড়া থেকে গ্রেপ্তার করা হয়।
পিবিআইয়ের পরিদর্শক জুয়েল মিয়া প্রথম আলোকে বলেন, মোরশেদ মিডিয়াম ক্যাটাগরির লাইসেন্সধারী যানবাহনচালক। আগে তিনি বাসচালকের সহকারী ছিলেন। মিডিয়াম ক্যাটাগরির লাইসেন্স পেলেও বাস চালানোর অভিজ্ঞতা তাঁর ছিল না। এমন তথ্য মোরশেদ প্রাথমিক জিজ্ঞাসাবাদে পিবিআইকে দিয়েছেন।
জিজ্ঞাসাবাদে মোরশেদ পিবিআইকে বলেন, সহকারীর কাজ ছেড়ে তিনি ঢাকার বিভিন্ন এলাকায় প্রাইভেট কার চালাতেন। এরপর গত ২৭ আগস্ট ট্রাস্ট পরিবহনের বাস চালানো শুরু করেন। প্রথম ট্রিপে ডিওএইচএস থেকে শাহবাগে বাস চালিয়ে আসছিলেন। এরপরই ঘটে যায় এই দুর্ঘটনা। মোরশেদের দাবি, তিনি যে বাসটি চালাচ্ছিলেন, তাতেই সমস্যা ছিল। আর এ কারণেই দুর্ঘটনাটি অনিচ্ছাকৃতভাবে ঘটে যায়।
ইচ্ছা কিংবা অনিচ্ছা—যেভাবেই দুর্ঘটনা ঘটুক না কেন, মিডিয়াম ক্যাটাগরির লাইসেন্স নিয়ে কোনোভাবেই কেউ ৪০ আসনের বাস চালাতে পারেন না বলে জানিয়েছেন বাংলাদেশ সড়ক পরিবহন কর্তৃপক্ষের (বিআরটিএ) পরিচালক (অপারেশন) শীতাংশু শেখর বিশ্বাস। তিনি প্রথম আলোকে বলেন, নিয়ম অনুযায়ী সাত টন ওজনের নিচে কোনো যানবাহন হলে সেটিকে মিডিয়াম ক্যাটাগরির যানবাহন বলা হয়। এই ধরনের যানবাহনের মধ্যে রয়েছে মিনিবাস, মাইক্রোবাস ইত্যাদি। এর ওপরের ওজনের যানবাহন হলে তার চালককে ভারী বা হেভি যানবাহনের লাইসেন্স নিতে হবে। যদি মিডিয়াম ক্যাটাগরির লাইসেন্স নিয়ে ভারী যান চালান, তাহলে ধরে নিতে হবে, ওই চালকের কোনো লাইসেন্স ছিল না।
কৃষ্ণা রায়ের কৃত্রিম পা বসানো হবে ছয় দিন পেরিয়ে গেলেও কৃষ্ণা রায় চৌধুরীর বাঁ পায়ে এখনো যন্ত্রণা রয়েছে। গতকাল তাঁর হাঁটুর ওপরের আরও কিছু অংশ কেটে ফেলতে হয়েছে। কারণ, বাঁ পায়ের ক্ষতস্থান থেকে কিছু অংশ পচে যাচ্ছিল। এই পচন আরও ছড়িয়ে পড়ার আশঙ্কায় গতকাল মেডিকেল বোর্ড বসিয়ে অস্ত্রোপচারের সিদ্ধান্ত নেওয়া হয়। মেডিকেল বোর্ড তাঁর পায়ে অস্ত্রোপচারের পর কৃত্রিম পা বসানোর সিদ্ধান্ত নেয়। অস্ত্রোপচারে পায়ের কিছু মরা টিস্যু ফেলে দেওয়া হয়। এরপর স্কিন গ্রাফটিং করে বাঁ পা কৃত্রিম পা বসানোর উপযোগী করা হবে।  বিআইডব্লিউটিসির চিফ মেডিকেল অফিসার খোন্দকার মাসুম হাসান প্রথম আলোকে বলেন, হাঁটুর ওপরের কিছু অংশ ফেলে দেওয়ার পর কৃষ্ণা রায়ের পায়ে বারবার ড্রেসিং করাতে হবে। উপযুক্ত হলে কৃত্রিম পা স্থাপন করা হবে। তবে সেই কাজ দেশে না বিদেশে করানো হবে, সে সিদ্ধান্ত এখনো নেওয়া হয়নি।



ইকার্দি যাচ্ছেন পিএসজিতে?



দলবদলের আর বেশিক্ষণ বাকি নেই। এখনো নিশ্চিত নয় কোথায় খেলবেন ইন্টার মিলানের আর্জেন্টাইন স্ট্রাইকার মাউরো ইকার্দি। তবে শোনা যাচ্ছে, আর্জেন্টাইন এই তারকাকে দলে আনার জন্য চেষ্টা করে যাচ্ছে পিএসজি। দলবদলের শেষ দিনে এক বছরের জন্য ধারে পিএসজিতে যোগ দিতে পারেন তিনি।
এক বছরের ব্যবধানে কত কিছুই না হয়!
এক বছর আগেও মাউরো ইকার্দি ছিলেন ইন্টার মিলানের সবচেয়ে বড় তারকা। গত মৌসুমে সিরি ‘আ’র সর্বোচ্চ গোল করা খেলোয়াড়ও ছিলেন তিনি। অধিনায়কত্বের দায়িত্বও ছিল তাঁর কাঁধে। ইকার্দিকে দলে পাওয়ার চেষ্টা করে যাচ্ছিল রিয়াল মাদ্রিদ, জুভেন্টাসের মতো ক্লাবগুলো। অথচ এক বছর পর এখন সেই ইন্টারেই জায়গা হচ্ছে না ইকার্দির!
এই এক বছরে দলের সবচেয়ে বড় তারকা থেকে দলের সবচেয়ে অপ্রয়োজনীয় খেলোয়াড়ে পরিণত হয়েছেন তিনি। গত এক বছরে বিভিন্ন কারণে ইকার্দি ও তাঁর স্ত্রী ওয়ান্ডা নারা, ইন্টারের সাবেক ও বর্তমান কোচ লুসিয়ানো স্প্যালেত্তি ও আন্তোনিও কন্তে, ইন্টারের সভাপতি, সতীর্থ, বোর্ড সদস্য অনেকের চক্ষুশূল হয়েছেন। আর এটাই কাল হয়ে দাঁড়িয়েছে ইকার্দির জন্য। ইকার্দির কাছ থেকে অধিনায়কত্ব কেড়ে নিয়ে দেওয়া হয়েছে দলের গোলরক্ষক সামির হানদানোভিচকে। স্প্যালেত্তি ইকার্দিকে একদমই সহ্য করতে পারতেন না। যার জের ধরে ইন্টারের কর্তাব্যক্তিদের সঙ্গে ঝামেলা করেছেন ইকার্দি। বিভিন্ন কারণে মার্সেলো ব্রোজোভিচ, রাজ্জা নাইঙ্গোলানের মতো তারকাদের সঙ্গে ঝামেলায় জড়িয়েছেন ইকার্দি ও তাঁর স্ত্রী।
নতুন কোচ আন্তোনিও কন্তে দলে কোনো ঝামেলা সৃষ্টিকারী খেলোয়াড়কে চাননি। এসেই মূল স্ট্রাইকার হিসেবে ম্যানচেস্টার ইউনাইটেড থেকে বেলজিয়ান তারকা রোমেলু লুকাকুকে নিয়ে এসেছেন কন্তে। সঙ্গে আগে থেকে আর্জেন্টিনার স্ট্রাইকার লওতারো মার্টিনেজ তো ছিলেনই। ফলে কন্তের দলে ইকার্দির কোনো দামই নেই এখন।
তা হলেও সমস্যা হতো না, যদি ইন্টার বা তাঁর থেকে সফল কোনো দোল ইকার্দিকে দলে চাইত। গত এক বছরে ইকার্দিকে দলে আনার ব্যাপারে যারা আগ্রহ দেখিয়েছে, ফুটবল বিশ্বে শক্তিমত্তার দিক দিয়ে কেউই ইন্টারের ওপরে নয়। ইকার্দিকে দলে আনতে চেয়েছে মোনাকো, ভ্যালেন্সিয়া, রোমার মতো ক্লাবগুলো। রিয়াল মাদ্রিদ, বার্সেলোনার মতো ক্লাবগুলো ইকার্দিকে দলে আনার ব্যাপারে কোনো আগ্রহ দেখায়নি। ওদিকে কম শক্তির দলে যাওয়ার ব্যাপারে আগ্রহ ছিল না ইকার্দি ও তাঁর স্ত্রী ওয়ান্ডার। জুভেন্টাস ইকার্দিকে দলে চাইলেও নতুন কোচ মরিজিও সারি আসার পর তাদের ইকার্দিকে আনার আগ্রহটা একটু মিইয়ে গেছে। ফলে ইকার্দির দলবদল আদৌ হবে কি না, নিশ্চিত ছিল না।
এদিকে ইকার্দির প্রিয় নয় নম্বর জার্সিটা কেড়ে নিয়ে ইন্টার দিয়ে দিয়েছে লুকাকুকে। আর্জেন্টাইন তারকার কপালে জুটেছে সাত নম্বর জার্সি। ইন্টার যেন অস্ফুট স্বরে বলতে চাইছে, 'এত অসম্মানের পরেও কেন আছ দলে? চলে যাচ্ছ না কেন?'
অবশেষে দল বদলের আশা পূরণ হতে যাচ্ছে ইকার্দির। শোনা গেছে, আর্জেন্টাইন এই তারকাকে এক বছরের ধারে দলে আনতে চাইছে পিএসজি। এক বছর পর পাকাপাকিভাবে ইন্টার থেকে ইকার্দিকে কিনে নেবে তারা। আর এই দলবদলের সব প্রক্রিয়া সম্পন্ন হবে আর এক দিনের মধ্যেই, অর্থাৎ দলবদলের একদম শেষ দিনে।
যা হোক, এক মৌসুম অন্তত অচ্ছুত হয়ে বেঞ্চে বসে থাকতে হচ্ছে না এই তারকাকে!



উন্নয়নে জাহাঙ্গীরনগর বিশ্ববিদ্যালয়


সার্বক্ষণিক ভয়ভীতি, সন্ত্রাস ও জোরজবরদস্তি উপেক্ষা করে গত ২৭ আগস্ট সন্ধ্যায় জাহাঙ্গীরনগর বিশ্ববিদ্যালয় ক্যাম্পাসে শিক্ষার্থীদের এক বিশাল মশাল মিছিল হয়। তাতে কয়েকজন শিক্ষকও যোগ দেন। যে আন্দোলনের ধারাবাহিকতায় ক্যাম্পাসে সভা, সমাবেশ, মিছিল, আলোচনা সভা ও বিতর্ক বাড়ছে, তার মূল দাবি বিশ্ববিদ্যালয়ে পরিকল্পিত, অংশগ্রহণমূলক ও স্বচ্ছ উন্নয়ন নিশ্চিত করা। এর কারণ ‘মাস্টারপ্ল্যান’ আর ‘অধিকতর উন্নয়ন পরিকল্পনা’র নামে সর্বজনের টাকা লুট এবং বিপজ্জনক নির্মাণকাজে কতিপয় গোষ্ঠীর তৎপরতা দৃশ্যমান হয়ে উঠেছে। 
জাহাঙ্গীরনগর বিশ্ববিদ্যালয়ের যাত্রা শুরু হয়েছিল একটি মাস্টারপ্ল্যান বা মহাপরিকল্পনা দিয়েই। আবাসিক বিশ্ববিদ্যালয় হিসেবে এর যে ছক করা হয়েছিল, তার মধ্যে শুধু দুটি পূর্ণাঙ্গ হল, কয়েকটি আবাসিক ভবন ও অস্থায়ী কিছু স্থাপনা দিয়েই ১৯৭১ সালের জানুয়ারিতে এর ক্লাস শুরু হয়। এরপর বিশ্ববিদ্যালয়ের যেসব নির্মাণকাজ ও সংস্কার হয়েছে, তার বেশির ভাগ হয়েছে অ্যাডহক ভিত্তিতে, তহবিল প্রাপ্যতা ও প্রশাসনিক সিদ্ধান্তের ভিত্তিতে। গত দুই দশকে এই ধারাতেই বেশ কয়েকটি হল ও একাডেমিক ভবন নির্মাণ করা হয়েছে। মাস্টারপ্ল্যানের মূল বিন্যাস ভেঙে স্থান নির্বাচন করা হয়েছে। আর ডিজাইন ও নির্মাণকাজে অনিয়ম, দুর্নীতি, চাঁদাবাজি ও দুর্বল তদারকির কারণে বেশির ভাগ ভবনেই নানা সমস্যা দেখা যাচ্ছে ব্যবহার শুরুর কিছুদিনের মধ্যেই। আলো-বাতাসের প্রাচুর্য যে ক্যাম্পাসে, তার বহু ভবনেই আলো-বাতাস ঢুকতে পারে না। যাঁরা এগুলোর জন্য দায়ী, তাঁদেরই আবার তৎপর দেখলে চিন্তিত হওয়ারই কথা। 
জাহাঙ্গীরনগর বিশ্ববিদ্যালয় ক্যাম্পাস প্রায় ৭০০ একর এলাকার ওপর। এখানে বহু রকম ফল, ফুল ও ঔষধি গাছ আছে, আছে বহু রকম লতাগুল্ম, প্রাণী, পাখি, প্রজাপতি। লেক ও জলাভূমি থাকার কারণে আছে মাছসহ জলজ নানা প্রাণ। আসে পরিযায়ী পাখি। প্রাণবৈচিত্র্যের এ রকম সমৃদ্ধ সমাহার থাকার কারণে বহু বিভাগের জন্য এটি এক জীবন্ত গবেষণাগার। এখানে উন্নয়ন মানে যত্রতত্র যেমন-তেমন ভবন নির্মাণ হতে পারে না। কিন্তু সে রকমই হচ্ছে। অর্থপ্রাপ্তির ওপরই যেহেতু সিদ্ধান্ত নির্ভর করে, সুতরাং এসব বিবেচনা ছাড়াই নির্মাণকাজে উৎসাহ বেশি দেখা যায়। ভবন নির্মাণ আর বিভাগ খোলার মধ্যে কোনো সমন্বয়ও নেই। এ রকম বিভাগ এখন বেশ কয়েকটা আছে, যেগুলোর ক্লাসরুম, শিক্ষকদের বসার জায়গা নিয়ে ভয়াবহ সংকট চলছে বছরের পর বছর। 
আবাসিক বিশ্ববিদ্যালয় হিসেবে হলে সিটসংখ্যা অনুযায়ীই প্রতিবছর শিক্ষার্থী ভর্তি করা হয়। নতুন নতুন হল নির্মাণের সঙ্গে সঙ্গে শিক্ষার্থীর সংখ্যাও বৃদ্ধি পেয়েছে। পরপর বেশ কয়েকটি হল নির্মাণের পরও আবাসিক সংকট কাটেনি। কারণ প্রথমত, সেশনজটের কারণে যেসব বর্ষের শিক্ষার্থীদের পাস করে বের হয়ে যাওয়ার কথা, তাঁরা অনেকে হলে থাকছেন। দ্বিতীয়ত, বেশির ভাগ হলে শিক্ষকেরা নামমাত্র প্রশাসন চালান, আসলে সরকারি ছাত্রসংগঠন একক দাপটে রুম বিতরণ নিয়ন্ত্রণ করে। বিভিন্ন রুম দখল করে রাখলেও প্রশাসন চুপ। তৃতীয়ত, এসব কারণে বহু রুম প্রাক্তন শিক্ষার্থী, এমনকি কোথাও কোথাও অচেনা লোকজনের দখলে। এই অবস্থার প্রধান শিকার প্রথম বর্ষের শিক্ষার্থীরা। হিসাব অনুযায়ী সিট থাকার কথা থাকলেও বাস্তবে তাঁদের আশ্রয় নেই। যাঁদের আর কোনো উপায় নেই, তাঁদের গাদাগাদি করে রাখা হয় গণরুম নামে কথিত কোনো স্থানে, বেশির ভাগ ক্ষেত্রে মেঝেতে। পড়ার টেবিল নেই, চলাফেরা চরম নিয়ন্ত্রিত, প্রায় রাতেই সেখানে নির্যাতনের আসর বসে। এই কৃত্রিম বা সৃষ্ট আবাসিক সংকট সরকারি ছাত্রসংগঠন নিজেদের আধিপত্য বৃদ্ধির কাজে লাগায়—মিছিল, সমাবেশে হাজির করা, নতুন মাস্তান প্রশিক্ষণ, ত্রাসের রাজত্ব তৈরি করে অন্যদেরও ভয় দেখানো ইত্যাদি। এরাই যদি ‘অধিকতর উন্নয়ন’ নিয়ন্ত্রণ করে, তাহলে তার পরিণতি কী হবে? 
এ রকম একটি প্রেক্ষাপটেই এসেছে ১ হাজার ৪৪৫ কোটি টাকার নতুন মাস্টারপ্ল্যানের পর্ব। প্রতিষ্ঠার পর এত বছরে জাহাঙ্গীরনগর বিশ্ববিদ্যালয়ে নগর-পরিকল্পনা, পরিবেশবিজ্ঞান, প্রাণবিজ্ঞান, ভূতত্ত্ব, ভূগোল ও পরিবেশ, অর্থনীতি, চারুকলাসহ বহু বিভাগ আছে, যেখানকার শিক্ষকেরা এই মহাপরিকল্পনায় গুরুত্বপূর্ণ ভূমিকা রাখতে পারতেন। কিন্তু বিশ্ববিদ্যালয়ের কোনো বিভাগকেই এই প্রক্রিয়ায় যুক্ত করা হয়নি, সিনেটেও যথাযথ আলোচনা হয়নি। এই মহাপরিকল্পনার জন্য যে প্রস্তুতি দরকার ছিল, বিভিন্ন বিষয়ে সমীক্ষা দরকার ছিল, দীর্ঘমেয়াদি প্রাক্কলন করে তার ভিত্তিতে সাজানো দরকার ছিল, তারও কোনো খোঁজ পাওয়া যায়নি। আজ পর্যন্তও মহাপরিকল্পনার বিষয়টি পরিষ্কার নয়। 
এর মধ্যে কয়েকটি হলের জন্য টাকা ছাড় করার কথা শোনা যায় এবং কয়েকটি জায়গায় নির্বিচার গাছ কাটা শুরু হয়। সেই সঙ্গে হল নির্মাণে দরপত্র জমা দিতে গিয়ে হেনস্তার ঘটনায় পরিষ্কার হয় যে পুরো নির্মাণকাজই আগের মতো কিংবা তার চেয়েও খারাপভাবে একটি কোটারি দ্বারা নিয়ন্ত্রিত হবে। তার অবশ্যম্ভাবী ফলাফল—নির্মাণ হবে নৈরাজ্যিক ও অত্যন্ত নিম্নমানের। 
উন্নয়ন কার্যক্রম যৌক্তিক ও স্বচ্ছ করার জন্য শিক্ষক ও শিক্ষার্থীদের সভা, মিছিল, সমাবেশের মুখে গত ১৭ জুলাই এক সভা ডাকা হয়। উপাচার্যের সভাপতিত্বে অনুষ্ঠিত সেই সভায়ও মহাপরিকল্পনা উপস্থাপন না করে জোর দেওয়া হয় কয়েকটি হলের ডিজাইন নিয়ে বিজ্ঞাপনী অ্যানিমেশন প্রচারে। তারপরও মহাপরিকল্পনার উদ্যোগ নেওয়ায় এবং সরকারের কাছ থেকে বৃহৎ বরাদ্দ পাওয়ায় উপাচার্যকে অভিনন্দন জানিয়ে আমরা স্বচ্ছ, পরিকল্পিত ও অংশগ্রহণমূলক উন্নয়ন নিশ্চিত করার স্বার্থে দুটো সুপারিশ করি। এক. এ রকম একটি দীর্ঘমেয়াদি পরিকল্পনা প্রণয়নে বিশ্ববিদ্যালয়ের বিশেষজ্ঞ শিক্ষক ও বিভিন্ন বিভাগকে সম্পৃক্ত করা। দুই. তা বাস্তবায়নে স্বচ্ছতা আনা। এর জন্য মহাপরিকল্পনার খসড়া বিশ্ববিদ্যালয়ের ওয়েবসাইটে রেখে অন্তত তিন মাস সময় দিয়ে সবার মতামত সুপারিশের ভিত্তিতে তা চূড়ান্ত করা; তত দিন গাছ কাটাসহ নির্মাণসংক্রান্ত তৎপরতা স্থগিত রাখা। 
কিন্তু এই সাধারণ প্রস্তাব গ্রহণ না করে লুকোচুরি ও তাড়াহুড়া করার কী কারণ থাকতে পারে? এর ব্যাখ্যা পাওয়া গেল বিভিন্ন সংবাদমাধ্যমে ‘দুই কোটি টাকা ভাগ-বাঁটোয়ারা’-সংক্রান্ত প্রকাশিত সংবাদে। এক দৈনিকে, ‘বৈঠকে উপস্থিত ছিলেন’ ছাত্রলীগের এমন এক নেতার উদ্ধৃতি দেওয়া হয়েছে এ রকম, ‘সাড়ে চার ঘণ্টা ধরে বৈঠক হয়। ছাত্রলীগের তিনটি অংশের চার নেতাসহ উপাচার্যের সঙ্গে তাঁর পরিবারের দুই সদস্যও উপস্থিত ছিলেন। সেখানে কে কত টাকা পাবে, সে বিষয়টি নিয়ে আমাদের মধ্যে দর-কষাকষি হয়েছিল।’ ...‘অবশেষে সিদ্ধান্ত নেওয়া হয় যে সভাপতি ৫০ লাখ, সাধারণ সম্পাদক ২৫ লাখ এবং তৃতীয় পক্ষ ২৫ লাখ করে টাকা পাবে’... ‘বাকি ১ কোটি টাকা কেন্দ্রীয় ছাত্রলীগের নেতারা পেয়েছেন বলে অভিযোগ রয়েছে।’ (ডেইলি স্টার, ২৭ আগস্ট, ২০১৯) এর কয়েক গুণ অর্থ প্রভাবশালী লোকজনের মধ্যে ভাগ-বাঁটোয়ারার খবরও ঘুরছে ক্যাম্পাসে। 
কাজ শুরুর আগেই যদি এই অবস্থা হয়, তাহলে বাকি দিন কী ঘটবে? এর প্রতিবাদকারীদের উন্নয়নবিরোধী বলে কিংবা তাঁদের ওপর সন্ত্রাস চালিয়ে কি এ রকম ভয়ংকর অন্যায়কে ধামাচাপা দেওয়া যাবে? কোনো শিক্ষক এসব অপরাধের সঙ্গে জড়িত প্রমাণিত হলে তাঁর/তাঁদের শিক্ষক থাকার কিংবা কোনো প্রশাসনিক দায়িত্বে থাকার অধিকার থাকতে পারে না। যেহেতু অভিযোগ সরকারদলীয় ছাত্রসংগঠন এবং সরকারের নিয়োগ পাওয়া উপাচার্যকে ঘিরে, সেহেতু শেষ পর্যন্ত এসবের দায় সরকারের ওপরই বর্তায়। বিশ্ববিদ্যালয় কর্তৃপক্ষ ডেইলি স্টার পত্রিকায় প্রকাশিত দুই কোটি টাকা ভাগ-বাঁটোয়ারার খবরটিকে মনগড়া হিসেবে দাবি করায় বিষয়টি নিয়ে একটি তদন্ত জরুরি হয়ে পড়েছে। 
ফলে নির্মাণসংক্রান্ত সব তৎপরতা বন্ধ করে অতি দ্রুত এর সুষ্ঠু তদন্তের উদ্যোগ সরকার থেকেই আসা উচিত। এতে বিশ্ববিদ্যালয় মঞ্জুরি কমিশনের বিশেষ দায়িত্ব রয়েছে। জাহাঙ্গীরনগর বিশ্ববিদ্যালয় পাবলিক বা সর্বজনের বিশ্ববিদ্যালয়, এর উন্নয়নের জন্য যে অর্থ বরাদ্দ করা হয়েছে, তা–ও সর্বজনের। এর সুষ্ঠু বিকাশের সঙ্গে দেশের সর্বজনের বর্তমান ও ভবিষ্যৎ বহু প্রজন্মের স্বার্থ জড়িত। তাই এই বিশ্ববিদ্যালয় নিয়ে যথেচ্ছাচার শিক্ষক-শিক্ষার্থী তো বটেই, দেশের কোনো নাগরিকই মেনে নিতে পারেন না।
আনু মুহাম্মদ অর্থনীতিবিদ ও জাহাঙ্গীরনগর বিশ্ববিদ্যালয়ের অর্থনীতি বিভাগের অধ্যাপক এবং সর্বজনকথা পত্রিকার সম্পাদক anu@juniv.edu



পানি–মাটি পরীক্ষায় জানা যাবে মাছের প্রজাতি


দেশে প্রথমবারের মতো ২৪৩ প্রজাতির স্বাদু পানির মাছের জিনের তথ্যভান্ডার তৈরি হয়েছে। এর ফলে দেশের স্বাদু পানির মাছগুলোকে সুনির্দিষ্টভাবে শনাক্ত করা যাবে। একই সঙ্গে কোন নদীতে কত প্রজাতির মাছ আছে, বাড়ল না কমল, তা আর গতানুগতিক উপায়ে গুনে গুনে জানতে হবে না। মাছের টিস্যু বা নদীর পানি বা মাটিতে থাকা মাছের ডিএনএ পরীক্ষা করেই তা জানা সম্ভব হবে।
ঢাকা বিশ্ববিদ্যালয়ের প্রাণিবিদ্যা বিভাগ এবং সুইডিশ ন্যাচারাল হিস্ট্রি মিউজিয়ামের চারজন বিজ্ঞানী যৌথভাবে ওই তথ্যভান্ডার তৈরি করেছেন। বিশ্বের প্রভাবশালী বিজ্ঞান সাময়িকী নেচার-প্রকাশনা গ্রুপের সায়েন্টিফিক রিপোর্ট সাময়িকীতে গত জুনে তাঁদের গবেষণা নিবন্ধটি প্রকাশিত হয়েছে।
সুইডিশ রিসার্চ কাউন্সিলের আর্থিক অনুদানে গবেষণা প্রকল্পটি তত্ত্বাবধান করেছেন ঢাকা বিশ্ববিদ্যালয়ের প্রাণিবিদ্যা বিভাগের সহকারী অধ্যাপক মো. মিজানুর রহমান, অধ্যাপক আবদুর রব মোল্লা এবং সুইডিশ ন্যাচারাল হিস্ট্রি মিউজিয়ামের কিউরেটর মাইকেল নরেন ও অধ্যাপক এসভেন কুলান্ডার। ২০১৩ সাল থেকে শুরু করা ওই গবেষণা চলতি বছর শেষ হয়েছে। তাঁরা দেশের বিভিন্ন নদ-নদী থেকে প্রায় তিন হাজার মাছের নমুনা সংগ্রহ করে গবেষণাটি করেছেন।
গবেষণা প্রকল্পটির প্রধান সমন্বয়কারী মিজানুর রহমান প্রথম আলোকে বলেন, বাংলাদেশে তো বটেই, দক্ষিণ এশিয়ার দেশগুলোর মধ্যে প্রথমবারের মতো একটি দেশের সব মাছের বিশেষ জিন সিকোয়েন্স ও সমন্বিত ডিএনএ তথ্যভান্ডার তৈরি হয়েছে। তিনি বলেন, জলবায়ু পরিবর্তন, দূষণসহ মানবসৃষ্ট বিভিন্ন কারণে দেশি প্রজাতির মাছ আজ হুমকির মুখে আছে। এ অবস্থায় দেশের স্বাদু পানির মৎস্য সম্পদের সংখ্যা ও বিস্তৃতি নির্ণয়ের জন্য জেনেটিক উপাত্ত সমৃদ্ধ একটি তথ্যভান্ডারের প্রয়োজন ছিল। এখন জিনের তথ্যভান্ডার বৈচিত্র্যময় স্বাদু পানির মাছ শনাক্তকরণ, পর্যবেক্ষণ, ব্যবস্থাপনা ও সংরক্ষণে গুরুত্বপূর্ণ ভূমিকা রাখতে পারবে। 
এ ব্যাপারে ঢাকা বিশ্ববিদ্যালয়ের প্রাণিবিদ্যা বিভাগের অধ্যাপক আবদুর রব মোল্লা প্রথম আলোকে বলেন, ‘বাংলাদেশের জলসীমায় নতুন কোনো মাছ এল কি না বা কোনো মাছ বাংলাদেশ ছেড়ে চলে গেল কি না, তা আমরা এই তথ্যভান্ডারকে কাজে লাগিয়ে জানতে পারব। একই সঙ্গে সামগ্রিকভাবে দেশের মৎস্য সম্পদের সুরক্ষায় তা ব্যবহার করা যাবে।’
জিনোম হলো জীবের জিনগত বৈশিষ্ট্যের বিন্যাস বা নকশা। বংশগতির সব বৈশিষ্ট্যই এক বা একাধিক জিনের মাধ্যমে নিয়ন্ত্রিত হয়। এসব বৈশিষ্ট্যের তথ্য জানার প্রাথমিক পদক্ষেপ হলো জিন নকশা উন্মোচন। গবেষণাটি সম্পর্কে বিজ্ঞানীরা বলছেন, প্রাণিদেহের বিশেষ বিশেষ জিনের নিউক্লিওটাইড প্রজাতি ভেদে ভিন্ন ভিন্নভাবে বিন্যস্ত থাকে। জিনের এ ধরনের স্বতন্ত্র বিন্যাস রূপকে বারকোড হিসেবে ব্যবহার করে প্রজাতি বা সংখ্যা শনাক্ত করা যায়।
জানতে চাইলে বাংলাদেশ মৎস্য গবেষণা ইনস্টিটিউটের মহাপরিচালক ইয়াহিয়া মাহমুদ প্রথম আলোকে বলেন, ‘দেশের মিঠাপানির মৎস্য সম্পদের উন্নয়নে ও টেকসই ব্যবস্থাপনা গড়ে তুলতে এই গবেষণা আমাদের কাজে লাগবে। একই সঙ্গে দেশের মাছের বৈচিত্র্য ও আবাসস্থলের অবস্থা জানতে এবং তা সংরক্ষণের ক্ষেত্রেও ওই তথ্যভান্ডার গুরুত্বপূর্ণ ভূমিকা রাখবে।’
এসব বারকোড সিকোয়েন্স, ডিএনএ-সংক্রান্ত তথ্য ইতিমধ্যে যুক্তরাষ্ট্রভিত্তিক আন্তর্জাতিক সংস্থা ন্যাশনাল সেন্টার ফর বায়োটেকনোলজি ইনফরমেশন পরিচালিত জিন ব্যাংকে এবং সর্ববৃহৎ ডিএনএ বারকোড ডেটাবেইস বারকোড অব লাইফ ডেটাবেইসে জমা দেওয়া হয়েছে। যার ফলে ডিএনএভিত্তিক এ তথ্যভান্ডার দেশে নিবন্ধিত ও নতুন প্রজাতির মাছের বর্ণনা, বিপন্ন প্রজাতির অবস্থা ও বিস্তৃতি এবং বিদেশি ও আগ্রাসী প্রজাতি নির্ণয়ে ব্যবহার করা যাবে। 
এ ব্যাপারে ওয়ার্ল্ড ফিশ বাংলাদেশ ও মৎস্য গবেষণা ইনস্টিটিউটের ইকো ফিশ প্রকল্পের প্রধান অধ্যাপক আবদুল ওয়াহাব প্রথম আলোকে বলেন, পুষ্টিগুণের ভিত্তিতে মাছের বিভিন্ন গ্রুপ নিয়ে এবং মৎস্যজাত খাদ্যের উপাদান ও গুণাগুণ নিশ্চিত করার ক্ষেত্রেও এই তথ্যভান্ডার কাজে লাগানো যাবে।



কম্বলে মুড়ে হিমবাহ রক্ষা


বিজ্ঞানীরা বলছেন, পৃথিবীর তাপমাত্রা যে হারে বাড়ছে, তা অব্যাহত থাকলে একসময় পৃথিবীর সব হিমবাহ হয়তো গলে যাবে। আর এতে সমুদ্রে পানির উচ্চতা এত বেড়ে যাবে যে পৃথিবীর অনেক সমৃদ্ধ অঞ্চল পানির নিচে তলিয়ে যাবে। এই যখন অবস্থা, তখন সুইজারল্যান্ড তাদের একটি হিমবাহ রক্ষায় অভিনব পথ বেছে নিয়েছে। প্রতি গ্রীষ্মে আস্ত হিমবাহটি তারা ভেড়ার পশমে তৈরি সাদা রঙের কম্বলে মুড়ে ফেলছে। এভাবেই হিমবাহটির গলে পড়া রোধের চেষ্টা চলছে।
রোনে নামের হিমবাহটি সুইজারল্যান্ডের জন্য শুধু যে পরিবেশগত কারণে গুরুত্বপূর্ণ তা নয়। এর ধূসর পৃষ্ঠ ও ৩৩০ ফুট দীর্ঘ নীল রঙের বরফের গুহা দেখতে প্রতিবছর লাখো পর্যটক আসেন এখানে। ১৮৭০ সালে সুইস আলপসের ওই অঞ্চলে ফুরকা সড়ক তৈরির পরই মূলত রোনেতে পর্যটকদের ঢল নামে। সুইজারল্যান্ডের অর্থনীতির বিপুল জোগান আসে এখান থেকে। এটি রক্ষায় একটি সুইস পরিবেশবাদী সংগঠন প্রথম এগিয়ে আসে। তারাই মূলত প্রতি গ্রীষ্মে কম্বলে মুড়ে ফেলে পুরো রোনেকে।
সাদা কম্বল ব্যবহারের ফলে রোনের দৃশ্য অবশ্য দূর থেকে এতটুকুও বদলায়নি। তবে এই রং শুধুই নান্দনিকতার কথা ভেবে বাছাই করা হয়নি। সাদা রং আলো প্রতিফলন করে। ফলে এটি হিমবাহের বরফকে উত্তপ্ত হতে দেয় না। আর ভেড়ার পশমে তৈরি বলে সেটি তাপ অপরিবাহী।হিমবাহবিদ ডেভিড ফলকেন বার্তা সংস্থা এএফপিকে বলেন, ‘কম্বল ব্যবহারের ফলে রোনের গলে পড়া ৭০ শতাংশ রোধ করা যাচ্ছে। যদিও এটা স্থায়ী কোনো সমাধান নয়। এত কিছুর পরও গরম যেদিন বেশি পড়ে, হিমবাহের ৩ থেকে ৫ ইঞ্চি বরফ এখনো গলে যায়।’



নীলফামারীতে শুরু হলো মাসব্যাপী বাণিজ্যমেলা


নীলফামারীতে শুরু হয়েছে মাসব্যাপী শিল্প ও বাণিজ্য মেলা। গতকাল রোববার রাত ৮টার দিকে জেলা শহরের বড় মাঠে বেলুন উড়িয়ে মেলার আনুষ্ঠানিক উদ্বোধন করা হয়।
মেলার উদ্বোধন করে প্রধান অতিথি স্থানীয় সংসদ সদস্য আসাদুজ্জামান নূর বলেন, ‘শিল্প ও বাণিজ্য মেলা শুধু একটি মেলাই নয়। এটি একটি বিনোদনকেন্দ্রও হবে।’ তিনি বলেন, শহরে যারা থাকেন তাদের মধ্যে অনেকের বাইরে যাওয়ার তেমন একটা সুযোগ হয় না। এ জন্য তারা মেলায় এসে কেনাকাটার পাশাপাশি শিশু-কিশোর এবং পরিবারের অন্য সদস্যদের নিয়ে সময়ও কাটাতে পারবেন।
নীলফামারী চেম্বারের আয়োজনে এবারের মেলায় রয়েছে ১২০টি স্টল। শিশুদের বিনোদনের জন্য রয়েছে কেবল কার, নাগরদোলাসহ বিভিন্ন আকর্ষণীয় রাইডস। মেলার প্রবেশ মূল্য নির্ধারণ করা হয়েছে জনপ্রতি ১০ টাকা।
নীলফামারী শিল্প ও বণিক সমিতির সভাপতি ও মেলার আহ্বায়ক মারুফ জামানের সভাপতিত্বে অনুষ্ঠিত উদ্বোধনী অনুষ্ঠানে অন্যদের মধ্যে বক্তব্য দেন জেলা প্রশাসক মো. হাফিজুর রহমান চৌধুরী, পুলিশ সুপার মুহাম্মদ আশরাফ হোসেন, পৌর মেয়র ও জেলা আওয়ামী লীগের সভাপতি দেওয়ান কামাল আহমেদ, সাধারণ সম্পাদক মমতাজুল হক প্রমুখ। অনুষ্ঠান পরিচালনা করেন সমিতির কার্যকরী সদস্য মীর সেলিম ফারুক।



রোহিঙ্গা সংকট থেকে উত্তরণের পথ কী


রোহিঙ্গা জনগোষ্ঠীর ওপর মিয়ানমারের সেনাবাহিনীর গণহত্যা সংঘটিত হয় দুই বছর আগে ২০১৭ সালের আগস্ট মাসে, যার ফলে কমবেশি সাড়ে সাত লাখ রোহিঙ্গা নারী-পুরুষ ও শিশু প্রাণ বাঁচাতে সীমান্ত পেরিয়ে বাংলাদেশে আশ্রয় নেয়। সেই থেকে, মিয়ানমারের সঙ্গে দ্বিপক্ষীয় আলোচনার মাধ্যমে এই শরণার্থীদের ফেরত পাঠাতে চেষ্টা চালিয়ে যাচ্ছে বাংলাদেশ। এ লক্ষ্যে বাংলাদেশের তদানীন্তন পররাষ্ট্রমন্ত্রী মাহমুদ আলী তড়িঘড়ি একটি চুক্তিও সই করে বসেন ২০১৭ সালের ডিসেম্বর মাসে।আমার দেখা বা জানা বাংলাদেশের আন্তর্জাতিক বা দ্বিপক্ষীয় চুক্তিগুলোর মধ্যে এ চুক্তিটি সবচেয়ে ত্রুটিপূর্ণ। এতে সবকিছুই ছেড়ে দেওয়া হয়েছে মিয়ানমার সরকারের সদিচ্ছার ওপর, বাংলাদেশের হাতে কিছুই রাখা হয়নি। চুক্তিটি স্বাক্ষরে চীনা চাপের কথা বলা হয়, তবে সেটা ভিন্ন প্রসঙ্গ। ফলাফল আমরা সবাই জানি। একজন রোহিঙ্গাও ফেরত যায়নি দুই বছরে। 
দ্বিপক্ষীয় আলোচনার মাধ্যমে কোনো উল্লেখযোগ্যসংখ্যক রোহিঙ্গা শরণার্থী ফেরত যাবে না এ কথা শুরু থেকেই বিশেষজ্ঞরা এবং আমার মতো কিছু সাধারণ মানুষ বারবার বলে আসছিলেন। দুই বছর পর এখন সরকারি ভাষ্যেও এর প্রতিফলন দৃশ্যমান হচ্ছে। কোনো গুরুত্বপূর্ণ সিদ্ধান্তে উপনীত হতে সব সময় খানিকটা পেছনে তাকাতে হয়, ইতিহাস বিষয়টা টিকে আছে এ কারণেই। পেছনে তাকালে আমরা কী দেখতে পাই? পুনরাবৃত্তি হয়ে যাচ্ছে, তবে ঘটনা পরম্পরা বোঝার জন্য তালিকাটা দেখা প্রয়োজন। 
১. ১৯৭৮ সালে আড়াই লাখ রোহিঙ্গা বিতাড়ন করেছিল মিয়ানমার। দ্বিপক্ষীয় আলোচনার মাধ্যমে তাদের প্রায় সবাইকে ফেরত পাঠানো গিয়েছিল। চুক্তিতে বলা হয়েছিল মিয়ানমারের সব আইনসম্মত বাসিন্দাকে ফেরত নেওয়া হবে। ২. ১৯৮২ সালে নতুন আইন জারি করে এক ধাক্কায় রোহিঙ্গাদের নাগরিকত্ব বাতিল করে দেয় মিয়ানমার। এরপর প্রান্তিক এই জনগোষ্ঠীর ওপর নির্যাতনে নতুন মাত্রা যোগ হয়। ৩. ১৯৯১-৯২ সালে আবার বিপুলসংখ্যক রোহিঙ্গাকে নির্যাতনের মুখে বাংলাদেশে ঠেলে দেওয়া হয়। আবার দ্বিপক্ষীয় চুক্তি, তবে এবার ‘বাসিন্দা’ শব্দটির পরিবর্তে ব্যবহার করা হয় ‘নাগরিক’ শব্দটি। ফলে ফেরত পাঠানোর প্রক্রিয়া অনেকটা জটিল হয়ে যায়। ১৯৭৮ সালের মতো সবাইকে তখন আর ফেরত পাঠানো যায়নি। সেই সময়ে আসা শরণার্থীদের অনেকে এখনো রয়ে গেছে বাংলাদেশে। ৪. ২০০০ থেকে ২০১৫ সালের মধ্যে অব্যাহত নির্যাতনের মুখে সীমান্ত অতিক্রম করে অন্তত তিন লাখ রোহিঙ্গা বাংলাদেশে প্রবেশ করেছে এবং রয়ে গেছে এখানে। ৫. ২০১৬ সালে আবার ৮০ হাজার রোহিঙ্গাকে তাদের বাড়িঘর থেকে উচ্ছেদ করে বাংলাদেশ ঠেলে দেয় মিয়ানমার সেনাবাহিনী। তাদের ফেরত পাঠানো সম্ভব হয়নি। ৬. সবশেষে ২০১৭ সালের পরিকল্পিত গণহত্যা ও চূড়ান্ত উচ্ছেদের ঘটনা। 
এই ঘটনাগুলোকে বিচ্ছিন্নভাবে দেখার সুযোগ নেই, কারণ এর সবগুলোই একসূত্রে গাঁথা। মিয়ানমারের লক্ষ্য ছিল রোহিঙ্গা জনগোষ্ঠীকে রাখাইন তথা মিয়ানমার থেকে সম্পূর্ণ উচ্ছেদ এবং এ কাজে তারা সফল হয়েছে। আলাপ-আলোচনার মাধ্যমে তাদের ফেরত নেওয়ার জন্য তারা এ কাজ করেনি, এটা বুঝতে সাধারণ জ্ঞানবুদ্ধিই যথেষ্ট। 
গত দুই বছরে আরও জটিল হয়েছে পরিস্থিতি। মিয়ানমার কর্তৃক নির্ধারিত নিয়মকানুন মেনে অল্প কিছু রোহিঙ্গা পরিবারের তথ্যাদি পাঠিয়েছে বাংলাদেশ। পাঠানো তালিকা থেকে মাত্র ১০ শতাংশের মতো পরিবারকে ‘ক্লিয়ার’ করেছে মিয়ানমার ফেরত নেওয়ার জন্য। যার পরোক্ষ অর্থ এই যে বাকি ৯০ শতাংশ তাদের লোক নয়। এই স্বীকৃত পরিবারগুলোকে ফেরত পাঠানোর জন্য বেশ ঢাকঢোল পিটিয়ে ২২ আগস্ট ঠিক করা হয়েছিল। এমন একটা আবহ সৃষ্টি করা হয়েছিল যেন এ শুরুটা খুবই গুরুত্বপূর্ণ এবং এরপর অব্যাহতভাবে রোহিঙ্গারা ফেরত যেতে থাকবে। কিন্তু তালিকাভুক্ত একটি পরিবারও ফেরত যেতে রাজি হয়নি। সরকারি মহলে এ ব্যাপারে হতাশা খুবই স্পষ্ট। বাংলাদেশে আগত রোহিঙ্গাদের দাবি যে তাদের মিয়ানমারের নাগরিক হিসেবে স্বীকৃতি না দিলে ওই দেশে তারা ফেরত যাবে না। ২৫ আগস্ট কুতুপালং মধুরছড়া এলাকায় বিশাল সমাবেশ করে রোহিঙ্গারা তাদের এই দাবি পুনর্ব্যক্ত করেছে। 
এ পরিপ্রেক্ষিতে মিয়ানমার জোর প্রচারে নেমেছে যে তারা রোহিঙ্গাদের ফেরত নিতে প্রস্তুত কিন্তু বাংলাদেশের অসহযোগিতার কারণে সেটা সম্ভব হচ্ছে না। বাংলাদেশ সরকার তাদের এই বক্তব্য অগ্রহণযোগ্য বলে বিবৃতি দিয়েছে এবং যথোপযুক্ত পরিবেশ সৃষ্টিতে মিয়ানমারের ব্যর্থতার দিকে দৃষ্টি আকর্ষণ করেছে। তবে সরকারি ভাষ্যের বাইরেও এ বিষয়ে বেশ কিছু গুরুত্বপূর্ণ প্রতিক্রিয়া দেখা গেছে। যেমন
১. ফেরত না যেতে রোহিঙ্গাদের উসকানি দেওয়া হচ্ছে বলে অনেকে অভিযোগ আনছেন, অভিযোগের তির প্রধানত এনজিওদের দিকেই তাক করা হচ্ছে। ক্ষুব্ধ পররাষ্ট্রমন্ত্রী এবং বেশ কিছু নিরাপত্তা বিশ্লেষকও আছেন এ দলে। ২. ২৫ আগস্ট রোহিঙ্গাদের সমাবেশকে অনেকেই নেতিবাচক দৃষ্টিতে দেখছেন। রোহিঙ্গাদের এই সাংগঠনিক সামর্থ্যকে তাঁরা হুমকি হিসেবে বিবেচনা করছেন। ৩. রোহিঙ্গারা বিভিন্ন অপরাধে জড়িয়ে পড়ছে, এতে উদ্বেগ এবং ক্ষোভ প্রকাশ করছেন অনেকে। তাঁরা বলছেন, যে করেই হোক রোহিঙ্গাদের ফেরত পাঠানো হোক। ৪. সবচেয়ে কট্টর প্রতিক্রিয়া দেখলাম এক দৈনিক পত্রিকার সম্পাদকীয়তে। ‘মিয়ানমারের রাখাইনের অর্ধসভ্য রোহিঙ্গা জাতিগোষ্ঠীকে বিশ্বাসঘাতক ও কৃতঘ্নতার প্রতিকৃতি বলে ভাবা হয়’ এমন বাক্যও এতে স্থান পেয়েছে। এই সম্পাদকীয়তে মিয়ানমার সেনাদের অপকর্মের জন্য পরোক্ষভাবে রোহিঙ্গাদেরই দায়ী করা হয়েছে। এসব অভিযোগের মধ্যে সত্যতা যে নেই, তা নয়। রোহিঙ্গা শিবিরে বিভিন্ন অপরাধের খবর আসছে প্রায়ই। তবে তার মানে এই নয় যে রোহিঙ্গা নারী, শিশু এবং সব পুরুষ অপরাধে জড়িত। যেকোনো গোষ্ঠীর মতো এখানেও ক্ষুদ্র একটি অংশ অপরাধে জড়িত, আর তাদের সঙ্গে স্থানীয় প্রভাবশালীদের যোগসাজশও সর্বজনবিদিত। বিপুল এই জনগোষ্ঠীর অসংগঠিত এবং নেতৃত্বহীন থাকার বিষয়টি আমার মতে বেশি বিপজ্জনক। সমাবেশকে কেন্দ্র করে রোহিঙ্গাদের একটি নেতৃত্ব দৃশ্যমান হয়েছে। আমাদের নিরাপত্তা এবং গোয়েন্দা প্রতিষ্ঠানগুলো তাদের সঙ্গে নিয়মিত যোগাযোগের মাধ্যমে শিবিরগুলোতে কার্যকর নিয়ন্ত্রণ প্রতিষ্ঠার উদ্যোগ নিতে পারে। ওপরে উল্লিখিত সম্পাদকীয়তে যে ভাষা ব্যবহার করা হয়েছে, তা একেবারে অগ্রহণযোগ্য। কোনো জাতিগোষ্ঠীকে ‘অর্ধসভ্য’ বলে আখ্যায়িত করার আগে আমাদের উচিত আয়নায় নিজের মুখ দেখা। 
২২ আগস্টের ফেরত প্রচেষ্টার ব্যর্থতা নিয়ে হতাশা, উদ্বেগ ও ক্ষোভ আমার কাছে অনেকটাই অবান্তর বলে মনে হয়। এই এক হাজার পরিবার ফেরত গেলে আমাদের কোনো লাভ হতো না, বরং জাতিসংঘ সাধারণ পরিষদের আসন্ন অধিবেশনে মিয়ানমার এটাকে তাদের সদিচ্ছার নিদর্শন হিসেবে ব্যবহারের সুযোগ পেত। ফেরত প্রচেষ্টার ব্যর্থতা নিয়ে ব্যাপক প্রতিক্রিয়া বরং মূল বিষয় থেকে দৃষ্টি অন্যত্র সরিয়ে নিচ্ছে। মূল সমস্যা হচ্ছে রোহিঙ্গাদের স্বদেশে ফিরতে অনুকূল পরিবেশ সৃষ্টিতে মিয়ানমারের ইচ্ছাকৃত ব্যর্থতা। আন্তর্জাতিক সম্প্রদায়কে সঙ্গে নিয়ে মিয়ানমারকে সেই পরিবেশ সৃষ্টিতে বাধ্য করাই হবে আমাদের লক্ষ্য। কাজটি সহজ হতো চীন-ভারত যদি এ প্রচেষ্টায় আমদের সঙ্গী হতো। কিন্তু কঠিন হয়ে গেছে বলে হাল ছেড়ে দিলে তো আমাদের চলবে না। চীন, ভারত আমাদের বন্ধু আছে এবং থাকবে। রোহিঙ্গা সংকট সমাধানে অন্য কোনো কার্যকর বন্ধু খুঁজে নিতে হবে আমাদের। মো. তৌহিদ হোসেন, সাবেক পররাষ্ট্রসচিব



আলোকে ছায়া থেকে রক্ষার লড়াই


‘আলো হচ্ছে একটা স্বপ্ন, একটা আদর্শ চরিত্র। আজ এমন চরিত্র খুঁজলে হয়তো লাখে একজন পাওয়া যাবে। যে নির্মল শৈশবটা হারিয়ে গেছে, আলো সেই শৈশব। আর ছায়া কিন্তু মোটেই ভিলেন নয়। প্রযুক্তির অগ্রগতির এই যুগে সে ইউটিউব দেখে, বিভিন্ন অ্যাপ নিয়ে ব্যস্ত থাকে।’ আলো আর ছায়া—এই দুটি চরিত্র নিয়ে এভাবেই বললেন সুশান্ত দে। জি বাংলায় আজ সোমবার সন্ধ্যা সাড়ে ছয়টায় শুরু হচ্ছে নতুন সিরিয়াল ‘আলো ছায়া’। সুশান্ত দে এই সিরিয়ালের প্রযোজক।
মা-বাবার আদরের মেয়ে আলো। ১০ বছরের মেয়েটি ভাবে, বড় হয়ে বিজ্ঞানী হবে। ক্যানসারের ওষুধ আবিষ্কার করবে। হঠাৎ সবকিছু পাল্টে যায়। মা-বাবাকে একসঙ্গে হারায়। এরপর তার ঠাঁই হয় অনাথ আশ্রমে। খবর পেয়ে খালা মৈত্রেয়ী আলোকে নিজের কাছে নিয়ে যান। শ্রীরামপুরের অধিকারীবাড়ির বউ মৈত্রেয়ী। সেখানে গিয়ে কঠিন বাস্তবতার মুখোমুখি হতে হয় আলোকে। খালাতো বোন ছায়াকে নিয়ে যত জটিলতা। পড়াশোনা করতে চায় না। স্কুলে যায়, কিন্তু স্কুলে পড়া তৈরি করে না। তার দিকে সাহায্যের হাত বাড়িয়ে দেয় আলো। ছায়ার হয়ে তার সব কাজ করে দেয় আলো। ব্যাপারটা বুঝতে পারে আলোর খালু। তিনি নিজের মেয়েকে নিয়ে ভাববেন, নাকি আলোকে ছায়া থেকে রক্ষা করবেন? ‘আলো ছায়া’ সিরিয়ালের গোড়ার দিকের গল্পটা এমন।
স্টার জলসার অন্যতম জনপ্রিয় সিরিয়াল ‘পটল কুমার গানওয়ালা’। এখানে নাম ভূমিকায় অভিনয় করেছে হিয়া দে। চতুর্থ শ্রেণির ছাত্রী। ‘আলো ছায়া’ সিরিয়ালে এবার সে ‘আলো’। ‘ছায়া’র চরিত্রে অভিনয় করছে দ্বিতীয় শ্রেণির ছাত্রী স্মৃতি সিং। ‘কালারস বাংলার ‘রেশম ঝাঁপি’ সিরিয়ালে ‘তিতলি’ চরিত্রে অভিনয় করে দারুণ প্রশংসিত হয় সে।
সিরিয়ালে ‘আলো’র লম্বা বেণি ও চোখে মোটা চশমা আর ছায়ার চুল একটু স্টাইল করে গোছানো। আলোর পরনে সাধারণ সালওয়ার-কামিজ আর ছায়ার পরনে শৌখিন পোশাক। সুশান্ত দের মতে, দুটি চরিত্রের মেজাজ আলাদা, তা এভাবেই বেশ বোঝা যাবে। ‘আলো ছায়া’ সিরিয়ালের শুটিং হচ্ছে উত্তর কলকাতার এক রাজবাড়িতে।
‘আলো ছায়া’ সিরিয়ালের শুটিংয়ে ব্যস্ততার কারণে হিয়া দে আর স্মৃতি সিং সপ্তাহে দু-তিন দিন স্কুলে যায়। আর বাকি দিনগুলো তাঁদের শুটিং ফ্লোরে থাকতে হয়। এর মাঝেই পড়া মুখস্থ, স্কুল থেকে দেওয়া বাড়ির কাজ করা এবং সিরিয়ালের সংলাপ মুখস্থ করতে হয় তাঁদের। ভারতীয় সংবাদমাধ্যমকে হিয়া আর স্মৃতি জানাল, তারা দুজন আনন্দের সঙ্গেই সবকিছু সামলে নিচ্ছে। শুটিংয়ের ফাঁকে হোমওয়ার্ক করার সময় স্মৃতিকে নাকি স্কুলের পড়া দেখিয়ে দেয় হিয়া দে।
হিয়া দে আর স্মৃতি সিং, দুজনই দুটি সিরিয়াল দিয়ে এরই মধ্যে যথেষ্ট জনপ্রিয়। এবার এই দুই জনপ্রিয় শিশুশিল্পীকে নিয়ে জি বাংলা নতুন সিরিয়াল তৈরি করেছে। দুটি চরিত্রকে ঘিরেই তৈরি হয়েছে ‘আলো ছায়া’ সিরিয়ালের পুরো গল্প।



ছাত্রলীগের দুপক্ষের সংঘর্ষের পর নোয়াখালী বিজ্ঞান ও প্রযুক্তি বিশ্ববিদ্যালয়ের হল বন্ধ


ছাত্রলীগের দুপক্ষের সংঘর্ষের জেরে নোয়াখালী বিজ্ঞান ও প্রযুক্তি বিশ্ববিদ্যালয়ের ভাষাশহীদ আবদুস সালাম হল অনির্দিষ্টকালের জন্য বন্ধ ঘোষণা করা হয়েছে। গতকাল রোববার দিবাগত রাত দুইটার দিকে বিশ্ববিদ্যালয় প্রশাসন হল বন্ধের নির্দেশ দেয়। পরে আজ সোমবার ভোররাত চারটার দিকে পুলিশ ও বিশ্ববিদ্যালয় প্রশাসনের সহায়তায় ছাত্ররা হল ত্যাগ করেন।
গতকাল রাতের ওই সংঘর্ষের ঘটনায় বিশ্ববিদ্যালয়ের আব্দুল মালেক উকিল হলের প্রভোস্ট ফিরোজ আহমেদসহ দুই পক্ষের অন্তত ১৫ জন আহত হয়েছেন। এর মধ্যে গুরুতর আহত প্রভোস্ট ফিরোজ আহমেদকে রাতেই ঢাকার নিউরোসায়েন্স হাসপাতালে স্থানান্তর করা হয়েছে। এ ছাড়া আহত ছাত্রদের মধ্যে কয়েকজনকে নোয়াখালী জেনারেল হাসপাতালে ভর্তি করা হয়েছে। অন্যদের স্থানীয়ভাবে প্রাথমিক চিকিৎসা দেওয়া হয়।
বিশ্ববিদ্যালয়ের প্রক্টর নেওয়াজ মোহাম্মদ বাহাদুর প্রথম আলোকে বলেন, হলে সিনিয়র ছাত্রদের সামনে জুনিয়র ছাত্রের ধুমপানকে কেন্দ্র করে গত শনিবার রাতে ছাত্রলীগের দুটি পক্ষের মধ্যে সংঘর্ষ ও কয়েকটি কক্ষ ভাঙচুরের ঘটনা ঘটে। এরপর ঘটনা তদন্তে পৃথক দুটি কমিটি গঠন করা হয়। এরই মধ্যে গতকাল বিকেলে তাঁরা জানতে পারেন, ছাত্রলীগের বিবদমান দুটি পক্ষ সন্ধ্যার পর পুনরায় সংঘর্ষে লিপ্ত হতে পারে। এ পরিস্থিতিতে সন্ধ্যায় তিনি হল প্রশাসনের কর্মকর্তাদের নিয়ে হলের অফিসে অবস্থান করে ছাত্রলীগের দুটি পক্ষকে নিয়ে পরিস্থিতি স্বাভাবিক করার চেষ্টা করেন। কিন্তু রাত ১০টার দিকে হলে অবস্থানকারী ছাত্রলীগের দুটি পক্ষ সংঘর্ষে লিপ্ত হয়। তারা এ সময় হলে প্রায় প্রতিটি কক্ষ ভাঙচুর ও তছনছ করে।
প্রক্টর জানান, উদ্ভুত পরিস্থিতিতে বিশ্ববিদ্যালয়ের উপাচার্য দিদারুল আলম ভাষাশহীদ আবদুস সালাম হল বন্ধের সিদ্ধান্ত দেন। পরে রাত দুইটার দিকে বিশ্ববিদ্যালয় প্রশাসনের পক্ষ থেকে ভোররাত চারটার মধ্যে হল খালি করে দিতে বলা হয়। সে অনুযায়ী বিশ্ববিদ্যালয় প্রশাসনের উপস্থিতিতে ভোররাত চারটার দিকে ছাত্রদের হল থেকে বের করে দেওয়া হয়।
শহীদ আবদুস সালাম ছাত্র হলের প্রভোস্ট কাওসার হোসেন প্রথম আলোকে বলেন, ভোররাতে হল খালি হওয়ার পর ফটকে তালা ঝুলিয়ে দেওয়া হয়। আজ দুপুর নাগাদ নির্বাহী ম্যাজিস্ট্রেটের উপস্থিতিতে হলে তল্লাশি চালানো হবে। তিনি বলেন, ক্যাম্পাসের পরিস্থিতি শান্ত রাখতে পুলিশ মোতায়েন করা হয়েছে।



ডেঙ্গু : সবার নজর সেপ্টেম্বরে


সেপ্টেম্বরের প্রথম দিন গতকাল রোববার ডেঙ্গুতে আক্রান্ত ৯০২ জন রোগী ঢাকা ও ঢাকার বাইরের বিভিন্ন হাসপাতালে ভর্তি হয়েছে। সরকারি কর্মকর্তা ও জনস্বাস্থ্য বিশেষজ্ঞরা বলছেন, পরিস্থিতি গত মাসের পর্যায়ে ফিরে যাওয়ার আশঙ্কা খুবই ক্ষীণ। গত বছরের তুলনায় এবার সেপ্টেম্বরে ডেঙ্গুতে অনেক বেশি মানুষ আক্রান্ত হতে পারে।
গত কয়েক বছরের পরিসংখ্যানে সেপ্টেম্বরে বেশিসংখ্যক মানুষ ডেঙ্গু জ্বরে আক্রান্ত হতে দেখা গেছে।
এই পরিসংখ্যান তৈরি করে স্বাস্থ্য অধিদপ্তরের হেলথ ইমার্জেন্সি অপারেশনস সেন্টার ও কন্ট্রোল রুম। কন্ট্রোল রুমের সহকারী পরিচালক আয়শা আক্তার গতকাল প্রথম আলোকে বলেন, গত ১৯ বছরের মধ্যে ২০১৮ সালে ডেঙ্গু আক্রান্তের সংখ্যা বেশি ছিল, ১০ হাজার ১৪৮ জন। এর মধ্যে সেপ্টেম্বর মাসেই সবচেয়ে বেশি আক্রান্ত হয়েছিল। গত পাঁচ–ছয় বছর সেপ্টেম্বর মাসেই বেশি আক্রান্ত হতে দেখা গেছে।
গতকাল স্বাস্থ্য অধিদপ্তর আয়োজিত নিয়মিত সংবাদ ব্রিফিংয়ে সরকারের রোগনিয়ন্ত্রণ কর্মসূচির পরিচালক অধ্যাপক সানিয়া তহমিনা সাংবাদিকদের বলেন, ডেঙ্গুর প্রকোপ কমতে শুরু করেছে। আগস্টের চেয়ে আক্রান্তের সংখ্যা এ মাসে কমে আসবে। তবে গত বছরের চেয়ে এই সেপ্টেম্বরে রোগী বাড়বে।গত বছর সেপ্টেম্বরে হাসপাতালে ৩ হাজার ৮৭ জন রোগী ভর্তি হয়েছিল। অর্থাৎ দিনে গড়ে ১০৩ জন রোগী ভর্তি হয়েছিল। আর এ বছর ১ সেপ্টেম্বরেই ভর্তি হয়েছে ৯০২ জন। এর মধ্যে ঢাকার বাইরে ৪৯৭ জন।
এ বছর ডেঙ্গুতে আক্রান্ত মোট ৭১ হাজার ৯৭ জন হাসপাতালে ভর্তি হয়েছে। এর মধ্যে আগস্ট মাসেই ভর্তি হয়েছে ৫২ হাজার ৬৩৬ জন। আগস্টের ৭ তারিখ এক দিনেই ভর্তি হয়েছিল ২ হাজার ৪২৮ জন।
তবে সেপ্টেম্বরে ঢাকার বাইরে ডেঙ্গুর প্রকোপ কিছুটা বাড়তে পারে বলে অন্তত একজন কীটতত্ত্ববিদ আশঙ্কা প্রকাশ করেছেন। কীটতত্ত্ববিদ মঞ্জুর চৌধুরী প্রথম আলোকে বলেন, কোনো এলাকায় ডেঙ্গু আক্রান্ত মানুষ আসার পর এডিস মশার মাধ্যমে ডেঙ্গুর ব্যাপক বিস্তার ঘটতে প্রায় এক মাস সময় লাগে। ১২ আগস্ট ছিল ঈদ। এর আগে আগে কয়েক লাখ মানুষ ঢাকা ছেড়ে দেশের বিভিন্ন জেলায় যায়, যাদের অনেকেই ডেঙ্গু আক্রান্ত ছিল। সেই হিসাবে এক মাস পর অর্থাৎ এ মাসের ১০–১১ তারিখে কিছু জেলায় ডেঙ্গু আক্রান্তের সংখ্যা বাড়তে পারে।
অন্যদিকে সরকারের রোগতত্ত্ব, রোগনিয়ন্ত্রণ ও গবেষণা প্রতিষ্ঠানের (আইইডিসিআর) সাবেক পরিচালক অধ্যাপক মাহমুদুর রহমান প্রথম আলোকে বলেন, আগস্টের পরিস্থিতি এ বছর আর ফিরবে না। তবে সংক্রমণ একেবারে কমে যাবে, এটা ভাবারও কোনো যৌক্তিক কারণ নেই। এখনো যে সংখ্যক মানুষ হাসপাতালে ভর্তি হচ্ছে, তা উদ্বেগজনক।



সাতরঙা অর্থনীতি


অর্থনীতিরও রং আছে। কম নয়, মোট সাতটি রং। এই সাতরঙা অর্থনীতির চেহারাও আলাদা। এর মধ্যে ভালো আছে, মন্দ আছে। আমাদের জীবনযাপনের সঙ্গেও জড়িয়ে আছে অর্থনীতির এ সাতটি রং। সাত রঙের এই অর্থনীতি থেকে দূরে নেই বাংলাদেশও।
কালো অর্থনীতিএই যেমন কালো রঙের অর্থনীতি। ‘কালো অর্থনীতি’ সম্পর্কে কমবেশি সবারই ধারণা আছে। এটি অপ্রকাশ্য অর্থনীতি বা ছায়া অর্থনীতি। এই অর্থনীতিতে চোরাগোপ্তা বাজার বা লেনদেন থাকে, যা আইন লঙ্ঘনকারী। অস্ট্রিয়ার অর্থনীতিবিদ ফ্রেডারিক স্নেইডার ৩০ বছর ধরে কালো অর্থনীতি নিয়ে কাজ করেন। তাঁর গবেষণা অনুযায়ী, বাংলাদেশের কালোটাকার পরিমাণ মোট দেশজ উৎপাদনের (জিডিপি) ৩০ থেকে ৩৩ শতাংশের সমান।
সাদা অর্থনীতিঅপরদিকে সাদা অর্থনীতি একটি নতুন শব্দ। ব্রিটিশ অর্থনীতিবিদ অধ্যাপক ডগলাস ম্যাকউইলিয়ামস এটি প্রথম প্রচলন করেন। ২০১৫ সালে প্রকাশিত হয় ম্যাকউইলিয়ামসের ‘দ্য ফ্ল্যাট হোয়াইট ইকোনমি: হাউ দ্য ডিজিটাল ইকোনমি ট্রান্সফরমিং লন্ডন অ্যান্ড আদার সিটিজ’ গ্রন্থটি। এতে বলা হয়, ২০০৭ ও ২০০৮ সালের অর্থনৈতিক মন্দায় যে ব্যবসায়িক ক্ষতি হয় তা পূরণ করতে কীভাবে সক্ষম হয় লন্ডন। একই ভাবে ইউরোপীয় ইউনিয়ন থেকে যুক্তরাজ্যের বিচ্ছেদের পর (বিচ্ছেদ) ডিজিটাল সার্ভিসের মাধ্যমে তা কীভাবে সামাল দেওয়া হবে-এই পরিস্থিতিগুলোকেও ‘হোয়াইট ইকোনমি’ বলে।
সবুজ অর্থনীতি‘গ্রিন ইকোনমি’ এমন একটি শব্দ, যা ১৯৯২ সালে ব্রাজিলের রিও ডি জেনিরোতে অনুষ্ঠিত ‘ধরিত্রী সম্মেলনে’ আগুন ধরিয়ে দিয়েছিল। জাতিসংঘ সঠিক প্রবৃদ্ধি নির্ণয়ের জন্য জাতীয় আয় থেকে বার্ষিক পরিবেশগত ব্যয় বাদ দেওয়ার কথা বলে। ধারণাটির নাম দেওয়া যেতে পারে ‘সবুজ জাতীয় আয়’। বিংশ শতাব্দীজুড়ে পরিবেশগত নানা আন্দোলন ও সম্মেলন আমাদের সামনে নিয়ে এসেছে একের পর এক পরিবেশবান্ধব মডেল। এসব মডেলের মধ্যে গ্রিন ইকোনমি বা সবুজ অর্থনীতি মডেল ছিল আলোচনার কেন্দ্রবিন্দুতে। সবুজ অর্থনীতি, সবুজ প্রবৃদ্ধি আর সবুজ উন্নয়ন নিয়ে বাংলাদেশেও আলোচনা হচ্ছে। কম কার্বন খরচ করে যে বিকাশ; পরিবেশ-প্রকৃতি-জীববৈচিত্র্যের হাত ধরাধরি করে যে অগ্রগতি, তাকেই সরলভাবে সবুজ প্রবৃদ্ধি বলা হয়ে থাকে।
বাদামি অর্থনীতি‘ব্রাউন ইকোনমি’ মূলত এমন শিল্পগুলোকে বোঝায়, যা উচ্চ মাত্রায় দূষণ এবং গ্যাস নির্গমন ঘটায়। এই ধরনের শিল্পের মধ্যে রয়েছে সিমেন্ট, লোহা খনির কাজ এবং কয়লা খনন। এসব শিল্পের বর্জ্য পরিশোধনে, ধোঁয়া নির্গমনপ্রক্রিয়া তৈরি করতে গত ৫০ বছরে প্রচুর বিনিয়োগ হয়েছে। সবচেয়ে গুরুত্বপূর্ণ হলো কারখানার পরিত্যক্ত জিনিস পুনরায় ব্যবহারযোগ্য করে তোলা। যেমন চামড়াশিল্পগুলোতে কেন্দ্রীয় বর্জ্য শোধনাগার (সিইটিপি) নির্মাণ করা হয়। বাংলাদেশে সাভারে চামড়াশিল্প স্থানান্তরের পর সিইটিপি নির্মাণের কাজ চলছে।
নীল অর্থনীতি‘ব্লু ইকোনমি’ হচ্ছে সমুদ্রভিত্তিক অর্থনীতি। সমুদ্র থেকে যা–ই আহরণ করা হোক না কেন, যদি সেটা দেশের অর্থনীতিতে যুক্ত হয়, তবে সেটা ব্লু ইকোনমির পর্যায়ে পড়বে। আন্তর্জাতিক আদালতের রায়ে ২০১২ সালে মিয়ানমারের সঙ্গে আর ২০১৪ সালে ভারতের সঙ্গে সমুদ্রসীমা বিরোধ নিষ্পত্তি হওয়ায় মোট ১ লাখ ১৮ হাজার ৮১৩ বর্গকিলোমিটারের বেশি টেরিটরিয়াল সমুদ্র এলাকা এখন বাংলাদেশের। সঙ্গে আছে ২০০ নটিক্যাল মাইল একচ্ছত্র অর্থনৈতিক অঞ্চল ও চট্টগ্রাম উপকূল থেকে ৩৫৪ নটিক্যাল মাইল পর্যন্ত মহীসোপানের তলদেশে সব ধরনের প্রাণিজ-অপ্রাণিজ সম্পদের ওপর সার্বভৌম অধিকার।
ধূসর অর্থনীতি‘গ্রে ইকোনমি’ হলো একটি দেশের অর্থনৈতিক ক্রিয়াকলাপের এমন অংশ, যা সরকারি পরিসংখ্যানে গণ্য হয় না। আরও বিস্তারিতভাবে বললে, অনানুষ্ঠানিক অর্থনীতি বা ধূসর অর্থনীতি এমন একটি অর্থনীতির অংশ, যা কোনোভাবেই সরকারকে কোনো কর দেয় না বা সরকারের পক্ষ থেকে তদারকি করা হয় না। আন্তর্জাতিক শ্রম সংস্থার (আইএলও) তথ্য অনুযায়ী, দক্ষিণ এশিয়ার অনানুষ্ঠানিক অর্থনীতি শ্রমশক্তির ৮০ থেকে ৯০ শতাংশ। ২০১০-এর শ্রমশক্তি জরিপ অনুসারে বাংলাদেশে ৮৭ শতাংশ শ্রমশক্তি অনানুষ্ঠানিক অর্থনীতিতে নিযুক্ত রয়েছে।
লাল অর্থনীতিঅনেক লেখকের মতে, ‘রেড ইকোনমি’ সমাজতান্ত্রিক ধারার অর্থনীতিগুলোকে বোঝায়, যেখানে রাষ্ট্র উৎপাদন এবং বণ্টন ধরে রাখে।



চাকরিতে নারীর সংখ্যা বাড়ছে


সরকারি চাকরিতে নারীর অংশগ্রহণ বাড়ছে। জনপ্রশাসন মন্ত্রণালয়ের প্রকাশিত তথ্য বলছে, মোট সরকারি চাকরিজীবীদের মধ্যে ২৭ শতাংশ নারী, যা সাত বছর আগে ছিল ২১ শতাংশ। সাত বছরের ব্যবধানে এই হার ৬ শতাংশ বেড়েছে। তবে শীর্ষস্থানীয় ও নীতিনির্ধারণী পদে নারীর অংশগ্রহণ এখনো অনেক কম।
জনপ্রশাসন মন্ত্রণালয়ের সংস্কার ও গবেষণা অনুবিভাগের উদ্যোগে গত মে মাসে সারা দেশের সর্বশেষ সরকারি কর্মকর্তা-কর্মচারীদের পরিসংখ্যান প্রকাশিত হয়েছে। ‘স্ট্যাটেসটিকস অব সিভিল অফিসার্স অ্যান্ড স্টাফ-২০১৮’ শীর্ষক ওই প্রতিবেদনের তথ্য বলছে, দেশে মোট সরকারি চাকরিজীবীর সংখ্যা ১৩ লাখ ৯১ হাজার ৫৫। এর মধ্যে ৩ লাখ ৭৫ হাজার ৭৮৭ জন নারী, যা মোট চাকরিজীবীর প্রায় ২৭ শতাংশ। এই প্রতিবেদনের তথ্য বলছে, ২০১০ সালে মোট চাকরিজীবীর মধ্যে নারী ছিলেন ২১ শতাংশ। মাঝে সামান্য বেড়ে-কমে সর্বশেষ এই হার দাঁড়িয়েছে ২৭ শতাংশ। জনপ্রশাসন মন্ত্রণালয়ের প্রতিবেদনটিতে ২০১৭ সাল পর্যন্ত তথ্য হালনাগাদ করা হয়েছে।
সার্বিকভাবে নারী চাকরিজীবীর হার বাড়লেও প্রথম শ্রেণির চাকরিজীবীদের মধ্যে নারী এখনো অনেক কম। এই শ্রেণিতে মোট চাকরিজীবীর মধ্যে মাত্র ১৯ শতাংশের সামান্য কিছু বেশি নারী রয়েছেন। জনপ্রশাসন মন্ত্রণালয়ের তথ্য বলছে, প্রথম শ্রেণির মোট চাকরিজীবী আছেন ১ লাখ ৬৩ হাজার ৭৮৫ জন। এর মধ্যে নারী কর্মকর্তা ৩১ হাজার ৪৩২ জন।
প্রথম আলো খোঁজ নিয়ে জেনেছে, প্রথম শ্রেণির শীর্ষস্থানীয় ও গুরুত্বপূর্ণ পদে নারীর সংখ্যা আরও কম। বর্তমানে মোট ৭৮ জন সচিবের মধ্যে মাত্র নয়জন নারী রয়েছেন। নয়জন নারী সচিবের মধ্যে তিনজন তিনটি মন্ত্রণালয়ের দায়িত্বে আছেন। বাকিরা বিভিন্ন সংস্থা ও দপ্তরে দায়িত্ব পালন করছেন। মন্ত্রণালয়ের সচিবের দায়িত্বে থাকা তিনজন নারীর একজন হলেন সমাজকল্যাণ মন্ত্রণালয়ের জ্যেষ্ঠ সচিব জুয়েনা আজিজ। তিনি প্রথম আলোকে বলেন, নারী হলেও কাজকর্মে তাঁর কোনো অসুবিধা হয় না। তিনি মনে করেন, নারী কর্মকর্তাদের মধ্যে থেকে আরও সচিব করলে আরও ভালো হবে।
দেশের ৬৪ জন জেলা প্রশাসকের (ডিসি) মধ্যে বর্তমানে মাত্র ৮ জন নারী রয়েছেন। কিছুদিন আগেও ডিসিদের মধ্যে নয়জন ছিলেন নারী।
বিসিএস নারী কর্মকর্তাদের সংগঠন বিসিএস উইমেন নেটওয়ার্কের সাবেক সাংগঠনিক সম্পাদক ও স্থানীয় সরকার বিভাগের যুগ্ম সচিব সায়লা ফারজানা বলেন, ‘এখন সরকারি চাকরিতে যোগ্য নারীর সংখ্যা যথেষ্ট পরিমাণে রয়েছে। তাই আমাদের প্রত্যাশা থাকবে নীতিনির্ধারণী পদগুলোতে নারীদের অংশগ্রহণ আরও বেশি হবে। আমরা আশা করি এ বিষয়ে সংশ্লিষ্ট নীতিনির্ধারকেরা প্রয়োজনীয় ব্যবস্থা নেবেন।’
দ্বিতীয় শ্রেণির চাকরিজীবীদের মধ্যে নারীর হার অন্য শ্রেণির তুলনায় একটু বেশি। এই শ্রেণিতে ৩৩ শতাংশেরও বেশি নারী চাকরিজীবী আছেন। মোট ১ লাখ ২৫ হাজার ৩৩ জন দ্বিতীয় শ্রেণির চাকরিজীবীর মধ্যে নারী কর্মকর্তা আছেন ৪১ হাজার ৭৮২ জন।
আর তৃতীয় শ্রেণির চাকরিতে নারীর হার প্রায় ৩০ শতাংশ। এই শ্রেণিতে মোট ৮ লাখ ৪৭ হাজার ৪৩৩ জন চাকরিজীবীর মধ্যে ২ লাখ ৫৩ হাজার ২৯৫ জন নারী। অন্যদিকে চতুর্থ শ্রেণির চাকরিতে নারী আছেন ১৯ শতাংশের সামান্য বেশি। এই শ্রেণিতে মোট ২ লাখ ৫৪ হাজার ৮০৪ জন চাকরিজীবীর মধ্যে ৪৯ হাজার ২৭৮ জন নারী রয়েছেন।
তত্ত্বাবধায়ক সরকারের সাবেক উপদেষ্টা রাশেদা কে চৌধূরী বললেন, চাকরিতে নারীর অংশগ্রহণ বৃদ্ধির বিষয়ে রাজনৈতিক সদিচ্ছা দেখা যাচ্ছে। এ জন্য সরকারের পক্ষ থেকেও নানা ধরনের পদক্ষেপ নেওয়া হচ্ছে। শিক্ষকতার ক্ষেত্রে বিশেষ করে সরকারি প্রাথমিক বিদ্যালয়ে শিক্ষক নিয়োগে ৬০ শতাংশ নারী নিয়োগ করতে হয়। এসব পদক্ষেপের কারণে চাকরিতে মোট নারী বাড়ছে। এটা ইতিবাচক। কিন্তু সব ধরনের চাকরিতে এখনো পরিবারের আগ্রহে ঘাটতি দেখা যায়। এর কিছু বাস্তব কারণও আছে। বিশেষ করে বদলিযোগ্য চাকরি হলে পরিবারের আগ্রহের ঘাটতি বেশি দেখা যায়। আবাসন, শিশুযত্নের জন্য ‘ডে কেয়ার’ ব্যবস্থা না থাকাসহ কিছু বাস্তব কারণে নারীদের সমস্যায় পড়তে হয়। এসব বিষয় সরকারকে ভাবতে হবে।



বিভিন্ন দেশ নিয়ে তাঁর কাজ


জীনাত সুলতানা হাসি মুখে বললেন, ‘দেশে ব্র্যাক, সিপিডির মতো বড় প্রতিষ্ঠানে কাজ করেছি। এক ফ্লোর থেকে আরেক ফ্লোরে যেতাম। খুব বেশি হলে এক বিভাগ থেকে অন্য বিভাগের খবর নিতাম। আর এখন অফিস করব জাতিসংঘের সদর দপ্তরে। হ্যালো আফগানিস্তান, হ্যালো... এভাবে একেক দেশের সঙ্গে যোগাযোগ করব। আমি বাংলাদেশি হলেও জাতিসংঘের ইন্টারন্যাশনাল সিভিল সার্ভেন্ট হিসেবে দায়িত্ব পালন করব।’
জীনাত সুলতানা জাতিসংঘের (ইউএন) জুনিয়র প্রফেশনাল অফিসার প্রোগ্রামে (জেপিও) ইউনিসেফের হয়ে পাবলিক পার্টনারশিপ ডিভিশনে গ্র্যান্ট ম্যানেজমেন্ট নিয়ে ইউএন পাবলিক পার্টনারশিপ অফিসার হিসেবে দায়িত্ব পালন করবেন। এ ডিভিশনে কাজ করা একমাত্র বাংলাদেশি তিনি। এ ছাড়া ইউনিসেফের হয়ে জেপিওতে এ দায়িত্ব পালন করতে যাওয়া প্রথম বাংলাদেশি নারীও তিনি। এক থেকে তিন বছরের জন্য এ কাজের সুযোগ পেয়েছেন জীনাত। 
জীনাত বললেন, জেপিওতে চাকরি পেতে বাংলাদেশসহ শতাধিক দেশের প্রতিযোগীরা অংশ নেন। এতে আর্থিক সহায়তা দেয় নেদারল্যান্ডস (ডাচ) সরকার।
জীনাত জাতিসংঘের সদর দপ্তরে অফিস করতে যাওয়ার প্রস্তুতি নিচ্ছেন। চলতি মাস থেকেই কাজ শুরু হওয়ার কথা। জীনাত বললেন, ‘বাংলাদেশি হিসেবে এ ধরনের কাজের দায়িত্ব পাওয়া অবশ্যই গর্বের। আমি চেষ্টা করব আমার দায়িত্ব ভালোভাবে সম্পন্ন করতে।’
জীনাত ঢাকা বিশ্ববিদ্যালয়ের ইংরেজি বিভাগ থেকে এমএ করেছেন। এরপর সেন্টার ফর পলিসি ডায়ালগ (সিপিডি) এবং বেসরকারি সংস্থা ব্র্যাকে কাজ করেন। এই দুই প্রতিষ্ঠানেও সরকারের সঙ্গে পার্টনারশিপ, অ্যাডভোকেসি করার মতো কাজগুলো করেছেন। ছোটবেলায় পড়াশোনা করেছেন ভারতেশ্বরী হোমসে। কঠোর পরিশ্রম, নিয়ম মানার মতো বিষয়গুলো বলতে গেলে এসব প্রতিষ্ঠানেই শিখেছেন বলে জানালেন জীনাত। একই সঙ্গে এসব প্রতিষ্ঠানের প্রতি কৃতজ্ঞতাও প্রকাশ করলেন।
কিশোরগঞ্জের মেয়ে জীনাত। তাঁর বাবা মুশতাকুর রহমান এবং একমাত্র বড় ভাই তারেকুল মুশতাক বর্তমানে রাজনীতির সঙ্গে জড়িত। মা ফেরদৌস জাহান জীনাতের ৯ বছর বয়সে মারা যান।
জীনাত জানালেন, ফেব্রুয়ারি মাস থেকে জাতিসংঘের এ চাকরির জন্য প্রক্রিয়া শুরু করেন। একটি পদে এতগুলো দেশের প্রতিনিধিরা আবেদন করেছেন, তাই চলে হাড্ডাহাড্ডি লড়াই। তবে এ পদে আবেদন ও চাকরি পেতে এক টাকাও খরচ করতে হয়নি, আর মামা-চাচা ধরার তো কোনো উপায়ই নেই।
জীনাত জানালেন, পড়াশোনা করলেও জিপিএ-৫-এর পেছনে কখনো দৌড়াননি। তবে বই পড়েছেন প্রচুর।



‘এনআরসির নামে ভারত থেকে কাউকে তাড়ানো যাবে না’


পশ্চিমবঙ্গের ১৮টি বাম দলের জোট দাবি জানিয়েছে, জাতীয় নাগরিকপঞ্জির (এনআরসি) নামে ভারত থেকে কাউকে তাড়ানো যাবে না। গতকাল রোববার বিশ্ব শান্তি দিবস উপলক্ষে বাম দলের জোটের শান্তি মিছিল শেষে এই দাবি জানানো হয়।
গতকাল রোববার কলকাতায় বিশাল শান্তি মিছিল বের করে বাম দলের জোট। সেখানে তারা দাবি তোলে, আসামে এনআরসির নামে সাম্প্রদায়িক বিভাজন চলবে না। সাম্প্রদায়িক সম্প্রীতি বজায় রাখতে হবে। জম্মু ও কাশ্মীরে প্রতিষ্ঠা করতে হবে শান্তির বাতাবরণ। সেখানে সাম্প্রদায়িক সম্প্রীতির বন্ধন দৃঢ় করতে হবে। এনআরসির নামে ভারত থেকে কাউকে তাড়ানো যাবে না।
সমাবেশের পর আয়োজিত প্রতিবাদ সমাবেশে নেতারা আরও বলেন, ভারত-পাকিস্তান যুদ্ধের কথা বন্ধ করে দেশে শান্তি প্রতিষ্ঠা করতে হবে। শান্তির পথে এগোতে হবে ভারতকে। তাঁরা দাবি করেন, জম্মু কাশ্মীর নিয়ে যুক্তরাষ্ট্রের খবরদারি বন্ধ করতে হবে। প্রতিরক্ষা খাতে মার্কিন বিনিয়োগ বন্ধেরও দাবি করা হয়। এই শান্তি মিছিল ও সমাবেশ থেকে ভারতে মার্কিন হস্তক্ষেপের বিরুদ্ধে সবাইকে ঐক্যবদ্ধ হওয়ার ডাক দেওয়া হয়।
১৮টি বামপন্থী দলের এই মিছিল শুরু হয় কলকাতার রামলীলা ময়দান থেকে। শেষ হয় মহাজাতি সদনে। মিছিলে অংশ নেন বামফ্রন্টের চেয়ারম্যান বিমান বসু, সিপিএমের রাজ্য সম্পাদক সূর্যকান্ত মিশ্র, আরএসপি নেতা ক্ষিতি গোস্বামী ও মনোজ ভট্টাচার্য, সিপিআই নেতা মঞ্জু কুমার মজুমদার, ফরোয়ার্ড ব্লক নেতা নরেন চট্টোপাধ্যায়, পশ্চিমবঙ্গের বিধানসভার বাম পরিষদীয় দলনেতা বিধায়ক সুজন চক্রবর্তী, সিপিএমের সাবেক সাংসদ মোহাম্মদ সেলিমসহ ১৮টি বাম দলের নেতারা। মিছিলে আরও যোগ দেন বামপন্থী দল এসইউসিআই ও সিপিআইয়ের (এমএল) নেতারা।



নারী ডিসিদের ব্যতিক্রমী উদ্যোগ প্রশংসিত হচ্ছে


‘স্বপ্নপুরী’-তে তরুণ-তরুণীরা আসেন তাঁদের স্বপ্নের কথা জানাতে, স্বপ্ন পূরণের পথ খুঁজতে। বড় কক্ষটি জুড়ে আছে ২০টি ল্যাপটপ, গ্রন্থাগার, মহামানবদের নানা ছবি ও বাণী, বিভিন্ন দেশের মানচিত্র। এখানে তরুণেরা পড়েন, ইন্টারনেটে সার্চ করেন, বিভিন্ন প্রোগ্রাম শেখেন, নিজেরা কথা বলেন।
এই স্বপ্নপুরীর নির্মাতা কুড়িগ্রামের জেলা প্রশাসক মোছা. সুলতানা পারভীন বললেন, ‘কাউকে চাকরি দেওয়ার কথা বলি না। বলি, নিজের শক্তির সন্ধান করো। নিজের সমৃদ্ধির জায়গা খুঁজে নাও। যতটুকু সহায়তা লাগবে আমরা দেব।’ 
কুড়িগ্রাম জেলা প্রশাসকের কার্যালয়েই এই স্বপ্নপুরী। এখানে শুধু শিক্ষিত তরুণ-তরুণী নন, রিকশাচালক থেকে শুরু করে নিম্ন আয়ের মানুষদের নিয়েও কর্মশালা হয়। সমস্যার কথা শোনা হয়। একেক জনের ভেতরে যে সম্ভাবনা আছে, সেই সম্পর্কেও জানানো হয়। 
জেলা প্রশাসক কার্যালয়ের নিচতলা থেকে ওপরে উঠতে বিভিন্ন নদীর ছবি দেওয়ালে লাগানো। সিঁড়ি বেয়ে উঠতে মৃদু শব্দে বাজে ভাওয়াইয়া গান, যা এ অঞ্চলের ঐতিহ্য। এসব নানা উদ্যোগ এলাকায় সাড়া ফেলেছে। সুলতানা পারভীন এ জেলায় এসেছেন গত বছরের মার্চে। জেলা প্রশাসক কার্যালয়ের কাছেই চার একরের একটি মজাপুকুর ছিল। এটি ছিল মাদকসেবীদের আড্ডা। নিজ উদ্যোগে এ পুকুর পুনঃখনন করেছেন। পাড় বাঁধানো হয়েছে। এখন সকাল-বিকেল মানুষ এখানে হেঁটে বেড়ায়। জায়গাটি বিনোদনের কেন্দ্রে পরিণত হয়েছে। 
বর্তমানে দেশের যে আট জেলায় নারী জেলা প্রশাসক (ডিসি) আছেন, কুড়িগ্রাম তার একটি। স্বপ্নপুরীর মতো বিভিন্ন জেলায় নারী প্রশাসকদের ব্যতিক্রমী উদ্যোগ স্থানীয়ভাবে প্রশংসিত হচ্ছে। 
সুলতানা পারভীন বললেন, ‘জেলা প্রশাসক হিসেবে দাপ্তরিক যে দায়িত্ব সেটা তো আমার অনুপস্থিতিতে দায়িত্বপ্রাপ্ত অন্যরাও করতে পারেন। কিন্তু একজন ডিসি হলেন “চেঞ্জ মেকার”। তাঁকে অবশ্যই পরিবর্তনে ব্রতী হতে হবে।’ 
দেশের সর্ব উত্তরের জেলা পঞ্চগড়ের জেলা প্রশাসক সাবিনা ইয়াসমিন। বাবা শেখ মাহতাব উদ্দিন যখন যুদ্ধে যান, সাবিনা ইয়াসমিন তখন মাতৃগর্ভে। সাবিনা ইয়াসমিনের জন্ম হলো, দেশ স্বাধীন হলো। কিন্তু নবীন দেশ আর ঔরসজাত সন্তানের মুখ দেখতে পেলেন না মাহতাব উদ্দিন। মুক্তিযুদ্ধে তিনি শহীদ হন। বাবার বীরত্বের গল্প শুনতে শুনতে বড় হওয়া সাবিনা ইয়াসমিন জেলার প্রতিটি স্কুল-কলেজ, স্থানীয় সরকার প্রতিষ্ঠানে একটি করে মুক্তিযুদ্ধ কর্নার করেছেন নিজ উদ্যোগে। শিক্ষাপ্রতিষ্ঠানে চলছে মুক্তিযুদ্ধসংক্রান্ত বইয়ের পঠন-পাঠন, কুইজ প্রতিযোগিতা।
 সাবিনা ইয়াসমিন বললেন, ‘মুক্তিযুদ্ধ আমাদের সবচেয়ে গৌরবের বিষয়। নতুন প্রজন্ম সেই ঘটনাকে হৃদয়ে ধারণ করুক, এটাই লক্ষ্য। স্কুল-কলেজে যদি এর পঠন-পাঠন থাকে, তবে একটি প্রজন্ম গড়ে উঠবে সেই আদর্শ নিয়ে।’ 
পঞ্চগড়ে ভ্রাম্যমাণ স্বাস্থ্য পরিষেবা স্থানীয় মানুষের মধ্যে সাড়া ফেলেছে। পাথর ভাঙার শ্রমিক, ক্ষুদ্র জাতিসত্তা এবং দরিদ্র মানুষ এই সুবিধা পায়। জেলা সিভিল সার্জন ও অন্যরা এতে সহযোগিতা করেন। সপ্তাহের একটি দিন জেলা প্রশাসক সাবিনা ইয়াসমিনের নেতৃত্বে এ দল পৌঁছে যায় সুবিধাবঞ্চিত মানুষের কাছে। 
 গ্রামে গ্রামে উঠান বৈঠকসহ বিভিন্ন কার্যক্রমের মাধ্যমে শ্রেণি-বর্ণনির্বিশেষে সব মানুষের কাছে যান মৌলভীবাজারের জেলা প্রশাসক নাজিয়া শিরিন। এর আগে নীলফামারীর জেলা প্রশাসক ছিলেন তিনি। গত জুনে যোগ দিয়েছেন চা-বাগানের এ জেলায়। নাজিয়া শিরিন বললেন, ‘অনেক সময় আমাদের কাজের সিদ্ধান্ত হয় ওপর থেকে। যাদের জন্য কাজ, তাদের কথা শোনা হয় না। তাই মানুষের কাছে যাই।’ 
কোনো মাধ্যম ব্যবহার না করে সরাসরি মানুষের সমস্যা জানা গেলে সমস্যার প্রকৃত স্বরূপ জানা যায়—এমন বিশ্বাস নড়াইলের জেলা প্রশাসক আনজুমান আরার। আনজুমান আরা বলেন, ‘আমাদের প্রত্যন্ত এলাকার মানুষ এখনো ততটা সচেতন না। শিক্ষা, স্বাস্থ্যসহ বিভিন্ন বিষয়ে তাদের সচেতনতার বার্তা দিই।’ বর্তমানে প্রতি জেলায় উন্নয়ন মেলা হয়। নরসিংদীর জেলা প্রশাসক সৈয়দা ফারহানা কাউনাইন এই উন্নয়ন মেলায় ‘জব কর্নার’ করেছেন। সেখানে চাকরিপ্রার্থীরা তাঁদের জীবনবৃত্তান্ত জমা দেন। গত বছর থেকে এ উদ্যোগ শুরু, এ পর্যন্ত ৪০০ তরুণ চাকরি পেয়েছেন। 
শেরপুরের জেলা প্রশাসক আনার কলি মাহবুব দায়িত্ব নেওয়ার পর গজনীর অবকাশ কেন্দ্র উন্নত করার উদ্যোগ নিয়েছেন। গোপালগঞ্জের জেলা প্রশাসক শাহিদা সুলতানা দায়িত্ব নিয়েছেন মাস তিনেক হলো। প্রথমেই জেলার প্রায় সব সাংবাদিকের সঙ্গে বসে জেলার সমস্যা শুনেছেন। স্থানীয় সাংবাদিকদের অনেকেই বলেছেন, এভাবে উদ্যোগী হয়ে সমস্যার কথা শোনার রেওয়াজ ছিল না। 
দুই মাস হলো রাজবাড়ীর জেলা প্রশাসক হয়েছেন দিলসাদ বেগম। জেলার নদীভাঙন রোধকে প্রাধান্য দিচ্ছেন শুরু থেকেই। জেলার বিনোদনকেন্দ্র ও পার্ক উন্নয়নের উদ্যোগ নিয়েছেন। প্রাথমিক শিক্ষকেরা যাতে ডিজিটাল সামগ্রী ব্যবহার করতে পারেন, সে বিষয়ে যত্নবান হবেন বলে জানালেন এ জেলা প্রশাসক।



হটলাইন ৩৩৩, বন্ধ হচ্ছে বাল্যবিবাহ


১২ জুলাই। বরপক্ষকে আপ্যায়ন করা শেষ। বিয়ে পড়ানোর প্রস্তুতি নিচ্ছেন কাজি। বর চাঁদপুরের ফরিদগঞ্জ উপজেলার ২০ বছর বয়সী এক তরুণ। আর কনে একই উপজেলার দশম শ্রেণির এক শিক্ষার্থী। তবে শিক্ষার্থীর এক শুভাকাঙ্ক্ষী ফোন করেন ৩৩৩ নম্বরে। ভারপ্রাপ্ত উপজেলা নির্বাহী কর্মকর্তা ( ইউএনও) মমতা আফরিন ফরিদগঞ্জ থানা-পুলিশের কয়েকজন সদস্য নিয়ে কনের বাড়িতে উপস্থিত। ভ্রাম্যমাণ আদালত কম বয়সে বিয়ে দেওয়ার চেষ্টার অভিযোগে কনের বাবাকে ৩০ হাজার টাকা অর্থদণ্ড দেন। মেয়ে প্রাপ্তবয়স্ক হওয়ার আগে বিয়ে দেবেন না, মর্মে মুচলেকা দেন বাবা।গত বছরের ২২ সেপ্টেম্বর পাবনা সদরের হিমাইতপুর, মালঞ্চি ও মালিগাছা ইউনিয়নে তিনটি বাল্যবিবাহের প্রস্তুতি চলছিল। ৩৩৩ নম্বরে তা 
জানানো হলে পাবনার জেলা প্রশাসক জসিম উদ্দিনের নির্দেশে সদর উপজেলার ইউএনও জয়নাল আবেদীনের সার্বিক তত্ত্বাবধানে বাল্যবিবাহগুলো বন্ধ হয়। জয়নাল আবেদীন জানালেন, সরকারি নিষেধাজ্ঞা অমান্য এবং সরকারি কাজে বাধা দেওয়ার অপরাধে তাৎক্ষণিকভাবে মোবাইল কোর্টের মাধ্যমে তিনটি বাল্যবিবাহের সঙ্গে জড়িত সাতজনকে গ্রেপ্তার করে দণ্ডবিধির ১৮৬ ধারায় বিভিন্ন মেয়াদে কারাদণ্ড ও জরিমানা করা হয়।
বাল্যবিবাহ বন্ধে গত বছরের ১২ এপ্রিল চালু হয়েছে সরকারি হটলাইন নম্বর ৩৩৩। এই নম্বরে দেশের যেকোনো জায়গা থেকে বাল্যবিবাহের তথ্য জানানো যায়। তথ্য পাওয়ার পর হটলাইনটির সংশ্লিষ্ট প্রতিনিধি ওই তথ্য সংশ্লিষ্ট থানা বা জেলা প্রশাসনকে অবহিত করে প্রয়োজনীয় ব্যবস্থা নেওয়ার তাগিদ দেন। তারপর স্থানীয় প্রশাসনের কর্মকর্তারা ত্বরিত ব্যবস্থা নেন।
হটলাইন ৩৩৩ ব্যবস্থাপনা ও বাস্তবায়নের কাজ করছে মন্ত্রিপরিষদ বিভাগ, তথ্য ও যোগাযোগ প্রযুক্তি বিভাগ, ইউএসএইড, ইনএনডিপি পরিচালিত এটুআই প্রকল্প। এটুআই প্রকল্পের ই–সার্ভিস স্পেশালিস্ট মোহাম্মদ আশরাফুল আমিন বললেন, সারা দেশ থেকে বাল্যবিবাহ বন্ধে বিভিন্ন ব্যক্তি ও প্রতিষ্ঠানের মাধ্যমে ৩৩৩ নম্বরে ফোন বা খুদে বার্তা এসেছে ৩ হাজার ৪৫৬টি। এর মধ্যে বাল্যবিবাহ বন্ধ করা সম্ভব হয়েছে ২ হাজার ৫৮২টি। বাল্যবিবাহের সবচেয়ে বেশি অভিযোগ এসেছে পাবনা, রাজশাহী, কিশোরগঞ্জ ও ব্রাহ্মণবাড়িয়া থেকে।
হটলাইনে অভিযোগ আসার পরও সব বাল্যবিবাহ বন্ধ করা যাচ্ছে না। জেলা প্রশাসকেরা জানালেন, অনেক সময় কর্মকর্তাদের ঘটনাস্থলে পৌঁছাতে দেরি হয়, ততক্ষণে বিয়ে সম্পন্ন হয়ে যায়। কিছু ক্ষেত্রে সামাজিক ও রাজনৈতিক বাধার কারণেও বিয়ে ঠেকানো যায় না। 
হটলাইন নম্বরটি চালু হওয়াতে বাল্যবিবাহ ঠেকানো অনেকটাই সহজ হয়ে গেছে বলে জানালেন সংশ্লিষ্ট কর্মকর্তারা। পাবনার সদর উপজেলার ইউএনও জয়নাল আবেদীন বললেন, আগে উপজেলায় দিনে ৮ থেকে ১০টি বাল্যবিবাহের ঘটনা ঘটত। ৩৩৩ নম্বর চালু হওয়ার পর থেকে বাল্যবিবাহের তথ্যগুলো জানা সম্ভব হচ্ছে। এর ফলে বাল্যবিবাহের সংখ্যা কমে এসেছে। বর্তমানে সপ্তাহে একটি বা দুটি বাল্যবিবাহের খবর আসে। 
 কিশোরগঞ্জের জেলা প্রশাসক মো. সারওয়ার মুর্শেদ চৌধুরী বললেন, হটলাইনটির মাধ্যমে গত এক বছরে তাঁর তত্ত্বাবধানে শতাধিক বাল্যবিবাহ বন্ধ করা সম্ভব হয়েছে। বাল্যবিবাহের পেছনে অভিভাবকদের পাশাপাশি স্থানীয় নোটারি পাবলিক ও কাজিদের অসহযোগিতাকে দায়ী করেন সারওয়ার মুর্শেদ চৌধুরী।
পাবনার জেলা প্রশাসক কবীর মাহমুদ বললেন, ৩৩৩ হটলাইন চালু হওয়ার পর থেকে বাল্যবিবাহের শিকার হতে যাওয়া শিক্ষার্থীর সহপাঠী, আত্মীয় বা প্রতিবেশীরাই নিজ দায়িত্বে তথ্য জানিয়ে দিচ্ছেন। এমনকি মধ্যরাতেও বাল্যবিবাহ বন্ধের জন্য যাচ্ছেন কর্মকর্তারা। মানুষ আরও সচেতন হলে বাল্যবিবাহ শূন্যের কোঠায় নামিয়ে আনা সম্ভব। 



শিশু বিকাশে তুবার ‘লাটিম’


ফারাহ তুবা ১১ মাস বয়সী সন্তানের মা। তুবা ব্র্যাক বিশ্ববিদ্যালয় থেকে দ্বিতীয়বার ‘প্রারম্ভিক শিশু বিকাশ’ বিষয়ে স্নাতকোত্তর ডিগ্রি অর্জন করেছেন। এর আগে ঢাকার গার্হস্থ্য অর্থনীতি কলেজ থেকে ‘শিশু বিকাশ ও সামাজিক সম্পর্ক’ বিষয়ে স্নাতকোত্তর ডিগ্রি নেন। অর্থাৎ তাঁর মেধা–মননে শিশু বিকাশের বিষয়টি ঢুকে গেছে। তাই শিশুর বিকাশ বিষয়টিকে তিনি কাজের ক্ষেত্র হিসেবে বেছে নিয়েছেন। 
শিশুর সুষ্ঠু বিকাশে জরুরি শিক্ষা, পুষ্টি, শিশু প্রতিপালন ও স্বাস্থ্য। শিশুদের জন্য এই চারটি নিয়ামক নিশ্চিত করতে ২০১৭ সালে ফারাহ তুবা নোশিন তাবাসসুম ও ইফফাত হোসেনকে সঙ্গে নিয়ে গড়ে তুললেন লাটিম নামের একটি ব্যতিক্রমধর্মী সামাজিক সংগঠন। তখন তাঁরা সবাই গার্হস্থ্য অর্থনীতি কলেজের শিক্ষার্থী। প্রথম দিকে দেশের ও দেশের বাইরের বিশেষজ্ঞদের দেওয়া শিশু বিকাশবিষয়ক পরামর্শ সাধারণ মানুষের কাছে পৌঁছে দেওয়া শুরু করে লাটিম।
সম্প্রতি লাটিমের পান্থপথের কার্যালয়ে বসে সংগঠনের প্রতিষ্ঠাতা ফারাহ তুবার সঙ্গে কথা হলো। তিনি বললেন, ‘ফেসবুক পেজের মাধ্যমে পরামর্শ দিতে গিয়ে মনে হলো, এভাবে সুবিধাবঞ্চিত শিশুদের কাছে পৌঁছানো যাবে না। তখন আমরা শুধু শিক্ষা ও সৃজনশীল শিক্ষা উপকরণের দিকে মনোযোগী হই।’ সে অনুযায়ী লাটিমের স্বেচ্ছাসেবীরা শিক্ষা উপকরণ তৈরি করা শুরু করেন। সেসব উপকরণ বিনা মূল্যে হাজারীবাগের দোয়েল স্কুলের শিক্ষার্থীদের বিতরণ করা হয়। সুবিধাবঞ্চিত স্কুলের শিক্ষকদের জন্য প্রশিক্ষণেরও আয়োজন করা হয়।
চলতি বছরের গোড়ায় জাতীয় পর্যায়ে শিক্ষা উপকরণ প্রতিযোগিতার আয়োজন করে লাটিম। প্রতিযোগিতায় সারা দেশ থেকে হাতে তৈরি মোট ১৬৫টি শিক্ষা উপকরণ জমা পড়ে। বিশেষজ্ঞ বিচারক প্যানেল এগুলো থেকে প্রথমে ২৫টি এবং পরে ১১টি শিক্ষা উপকরণ নির্বাচন করে। আগস্টের শেষের দিকে ঘোষণা করা হবে কারা হয়েছেন প্রথম, দ্বিতীয় ও তৃতীয়। বিজয়ীরা পুরস্কার হিসেবে পাবেন যথাক্রমে ২০ হাজার, ১৫ হাজার ও ১০ হাজার টাকা। প্রতিযোগিতায় যাঁরা অংশ নিয়েছেন, তাঁদের জন্য শিক্ষা উপকরণ তৈরির কর্মশালারও আয়োজন করা হয়েছে। 
ফারাহ তুবা বললেন, ‘বিজয়ীরা ভবিষ্যতেও আমাদের সঙ্গে কাজ করা সুযোগ পাবেন। তাঁদের তৈরি করা সৃজনশীল শিক্ষা উপকরণ আমরা দেশের আনুষ্ঠানিক ও অনানুষ্ঠানিক শিক্ষাপ্রতিষ্ঠানগুলোয় পৌঁছে দেওয়ার উদ্যোগ নেব। আমরা এই সৃজনশীল শিক্ষা উপকরণ নিয়েই কাজ করতে চাই। তবে শিক্ষা উপকরণ তৈরির জন্য একটি জায়গার খুব দরকার।’ 
লাটিমের শুরুতে তিনজন ছিলেন। এখন এই তিনজনের সঙ্গে যোগ দিয়েছেন পাঁচজন স্বেচ্ছাসেবী। লাটিমের সদস্য নোশিন তাবাসসুম বললেন, ‘আপুর (তুবা) অনুপ্রেরণায় লাটিমের কাজে জড়িয়ে পড়া। গৎবাঁধা কাজ আমার ভালো লাগে না। এখানে নিজের মতো করে সৃজনশীল কাজ করতে পারছি।’ 
ফারাহ তুবা ঢাকা বিশ্ববিদ্যালয়ের পালি অ্যান্ড বুড্ডিস্ট স্টাডিজ বিভাগে ভর্তি হয়েছিলেন। কিন্তু তাঁর আগ্রহ মনোবিজ্ঞান ও সমাজবিজ্ঞানে। পরের বছরও আগ্রহের বিষয়ে পড়ার সুযোগ না পেয়ে তিনি ঢাকা বিশ্ববিদ্যালয় ছেড়ে ভর্তি হয়েছিলেন গার্হস্থ্য অর্থনীতি কলেজে। তুবার মতে, শিশুর বিকাশ নিয়ে কাজ করা মানে হচ্ছে তিনি একই সঙ্গে মনোবিজ্ঞান ও সমাজবিজ্ঞান দুটোর সমন্বয় ঘটাতে পারছেন। 
২০১৫ সালে বিয়ে করেন ফারাহ তুবা। লাটিম চালানোর খরচও তাঁকেই জোগাড় করতে হয়। একদিকে সংগঠন, অন্যদিকে পড়ালেখা ও সংসার কীভাবে সামলা—এ প্রশ্নের উত্তরে তুবা বললেন, ‘স্বামী ও পরিবারের অন্য সদস্যদের কাছ থেকে সহযোগিতা ও সমর্থন পাই, তাই অসুবিধা হয় না।’



নতুন আইন করতে লড়েছেন শেরি


যে বয়সে মেয়েরা স্কুলে যায়, দুষ্টুমি করে আর মায়ের বকা খেয়ে গাল ফুলিয়ে রাখে, সেই বয়সেই শেরি জনসনকে ধর্ষণ করা হয়েছিল। আর মাত্র ১১ বছর বয়সেই শেরি ধর্ষণকারীকে বিয়ে করতে বাধ্য হয়েছিলেন। ২০১৩ থেকে ২০১৮- এই ৬ বছর ধরে এই শেরি লড়েছেন মার্কিন যুক্তরাষ্ট্রের ফ্লোরিডার বিবাহ আইন পরিবর্তনের জন্য। লড়াইটা ছিল, যাতে কোনো শিশুকে আর বিয়ে দেওয়া সম্ভব না হয়। অবশেষে গত বছরের মার্চে রায়ে জয়ী হয়েছেন তিনি। আইন করা হয়েছে, ১৭ বছরের কম বয়সী কোনো মেয়ে বা ছেলের বিয়ে দণ্ডনীয় অপরাধ। রাষ্ট্রীয় আইনপ্রণেতাদের কাছে তাই শেরি একটা অনুপ্রেরণার নাম। 
‘আমার হৃদয় আজ সুখী। আমি আমাদের শিশুসন্তানদের রক্ষা করতে চেয়েছিলাম। সেই যাত্রা আজ সম্পূর্ণ হলো।’ নতুন আইন প্রণীত হওয়ার পর অ্যাসোসিয়েটেড প্রেসকে (এপি) শেরি শুধু এটুকুই বলেছিলেন। 
 হাউস এবং সিনেটের মধ্যে বয়স নিয়ে মতবিভেদ ছিল। সিনেট চেয়েছিল ১৮ বছরের কম বয়সী কোনো মেয়ের বিয়ে দণ্ডনীয় অপরাধ। কিন্তু হাউস চেয়েছিল বয়সের সংখ্যাটা ১৬ বা ১৭ করতে। পরবর্তী সময় ফ্লোরিডার গভর্নর রিক স্কট ১৭ বছর বয়সকেই চূড়ান্ত ধার্য করে স্বাক্ষর করেন। 
সূত্র: ইউএসএ টুডে



আয়শার কারামুক্তিতে আইনগত বাধা নেই


বরগুনার আলোচিত রিফাত শরীফ হত্যা মামলায় গ্রেপ্তার তাঁর স্ত্রী আয়শা সিদ্দিকার কারামুক্তিতে আইনগত বাধা কেটেছে।আয়শাকে জামিন দিয়ে রায় দিয়েছিলেন হাইকোর্ট। তাঁর জামিন স্থগিত চেয়ে আবেদন করেছিল রাষ্ট্রপক্ষ। রাষ্ট্রপক্ষের এই আবেদনের ওপর শুনানি নিয়ে আজ সোমবার চেম্বার বিচারপতি হাসান ফয়েজ সিদ্দিকী ‘নো অর্ডার’ দিয়েছেন। চেম্বার বিচারপতির এই আদেশের ফলে আয়শাকে হাইকোর্টের দেওয়া জামিন বহাল রয়েছে বলে জানান তাঁর (আয়শা) আইনজীবী জেড আই খান পান্না।
জেড আই খান পান্না প্রথম আলোকে বলেন, ‘এখন আয়শার কারামুক্তিতে আইনগত কোনো বাধা নেই। আশা করছি, আনুষ্ঠানিক প্রক্রিয়া শেষে এক-দুই দিনের মধ্যে আয়শা কারামুক্তি পাবেন।’
এই মামলায় দুই ধাপে বরগুনার আদালতে জামিন চেয়ে বিফল হন আয়শা। পরে হাইকোর্টে জামিন চেয়ে আবেদন করেন তিনি। গত ৮ আগস্ট হাইকোর্টের একটি দ্বৈত বেঞ্চ জামিন প্রশ্নে রুল দেওয়ার অভিপ্রায় ব্যক্ত করলে আয়শার আইনজীবীরা আবেদনটি ফেরত নেন।
এরপর ১৮ আগস্ট বিচারপতি এম ইনায়েতুর রহিম ও বিচারপতি মো. মোস্তাফিজুর রহমানের সমন্বয়ে গঠিত হাইকোর্ট বেঞ্চে আয়শার জামিন আবেদনটি দাখিল করেন তাঁর আইনজীবীরা। প্রাথমিক শুনানি নিয়ে গত ২০ আগস্ট হাইকোর্টের এই বেঞ্চ আয়শার জামিন প্রশ্নে রুল দেন। রুলের চূড়ান্ত শুনানি শেষে গত ২৯ আগস্ট আয়শার জামিন মঞ্জুর করে রায় দেন হাইকোর্ট। রায়ে বলা হয়, আয়শা তাঁর বাবার জিম্মায় থাকবেন। গণমাধ্যমে কোনো বক্তব্য দিতে পারবেন না।
হাইকোর্টের এই রায় ১ সেপ্টেম্বর প্রকাশিত হয়। অন্যদিকে, হাইকোর্টের দেওয়া জামিন স্থগিত চেয়ে রাষ্ট্রপক্ষ আবেদন করে, যা আজ চেম্বার বিচারপতির আদালতে শুনানির জন্য ওঠে।
আদালতে রাষ্ট্রপক্ষে শুনানিতে ছিলেন অ্যাটর্নি জেনারেল মাহবুবে আলম, ডেপুটি অ্যাটর্নি জেনারেল কে এম জাহিদ সারওয়ার ও মো. সারওয়ার হোসেন।
আয়শার পক্ষে শুনানি করেন আইনজীবী জেড আই খান পান্না। সঙ্গে ছিলেন জ্যেষ্ঠ আইনজীবী এ এম আমিন উদ্দিন ও আইনজীবী মাক্কিয়া ফাতেমা ইসলাম।
গত ২৬ জুন বরগুনা সরকারি কলেজের সামনে প্রকাশ্যে কুপিয়ে হত্যা করা হয় রিফাত শরীফকে। ওই ঘটনায় সামাজিক যোগাযোগমাধ্যমে ছড়িয়ে পড়া ভিডিওতে দেখা যায়, সাব্বির আহমেদ ওরফে নয়ন বন্ড ও রিফাত ফরাজী তাঁকে রামদা দিয়ে কোপাচ্ছেন। ঘটনার দিন থেকেই নিখোঁজ হন তাঁরা। ছয় দিন পর গত ২ জুলাই নয়ন বন্ড পুলিশের সঙ্গে ‘বন্দুকযুদ্ধে’ নিহত হন। পরে রিফাত ফরাজীকে গ্রেপ্তার দেখায় পুলিশ।



৯৮ বছর বয়সে ছবির প্রদর্শনী


‘এই ছবিগুলো আমার জীবন। আমার প্রতিটা দিন। আমি জীবনের ৯৮টা বসন্ত পার করেছি। আর সেই জীবনকে ডায়েরির মতো করে এঁকেছি। আমার মনে হয়, মানুষের জীবন একটা আপেলের মতো। পৃথিবী নামের বাগানে মানুষ আপেলের মতোই একটা ফল।’ কথাগুলো চিত্রশিল্পী লুচিতা হুর্তাদোর। সম্প্রতি ৯৮ বছর বয়সে যাঁর আঁকা ছবির সবচেয়ে বড় প্রদর্শনী হলো যুক্তরাজ্যের লন্ডনে সার্পেন্টাইন স্যাকলার গ্যালারিতে। এটিই কোনো নারীর সবচেয়ে বেশি বয়সের প্রদর্শনী।এই প্রদর্শনীর স্টুডিও পরিচালক র‍্যায়ান গুডের মতে, ‘লুচিতা হুর্তাদো তাঁর জীবনে অনেক অভিজ্ঞতার ভেতর দিয়ে গিয়েছেন। তাই তাঁর প্রতিটি ছবি অন্যটা থেকে আলাদা। কিন্তু তা সত্ত্বেও এসব ছবির মধ্যে একটা মিল আছে। আর তা হলো এসব ছবি বিশ্লেষণ করলে জানা যায়, মানুষ হিসেবে লুচিতা অত্যন্ত অনুভূতিশীল। মাটিতে পড়ে থাকা একটা পাখির পালকের জন্য তিনি যে মমতা দেখিয়েছেন, তা মানুষ ও শিল্পী—উভয় লুচিতাকেই অনেক উঁচুতে নিয়ে গিয়েছে।’ লুচিতা হুর্তাদো জন্মেছেন ১৯২০ সালের ২৮ অক্টোবর, ভেনেজুয়েলার রাজধানী কারাকাসে। দীর্ঘ ৭০ বছর ধরে তিনি ছবিগুলো এঁকেছেন। রং–তুলিতে রাঙিয়েছেন তাঁর সমগ্র জীবন আর ভাবনা। আর তাই এই প্রদর্শনীর নাম দিয়েছেন ‘আমি জন্মাই, আমি মরে যাই, আমি পুনর্জন্ম নিই’। ১৯৪০–এর দশকে লুচিতা হুর্তাদোর আঁকা ছবি দেখে পরিবার ও আশপাশের সবাই কেমন যেন ভ্রু কুঁচকে গম্ভীর হয়ে যেতেন। একজন তো বলেই ফেললেন, ‘তুমি কি ভালো নেই? তোমার ছবির চরিত্ররা মাথা নিচু করে থাকে কেন? তাদের মন খারাপ কেন?’ তখন আসলেই দ্বিতীয় বিশ্বযুদ্ধ আর পারিপার্শ্বিক পরিবর্তন নিয়ে বিষণ্নতায় ভুগতেন এই শিল্পী। তাঁর আঁকা ছবির একটা সিরিজের নাম ‘জন্ম’। লুচিতা হুর্তাদো জন ও ম্যাক নামের দুই সন্তানের মা। মাতৃত্বের অনুভূতি ফুটে উঠেছে তাঁর ছবিগুলোয়। সারা দিন মা, স্ত্রী বা দাদির দায়িত্ব পালনের পর দিন শেষে সবাই যখন ঘুমিয়ে পড়ত, তখন লুচিতা হুর্তাদো শিল্পী হয়ে উঠতেন। সূত্র: বিবিসি



শ্রম সবখানেই গুরুত্বপূর্ণ ও মূল্যবান


শ্রমিক আন্দোলনের মধ্য দিয়েই বেড়ে উঠেছি আমি। আমার জন্ম ও বেড়ে ওঠা মিশিগানের ফ্লিন্টে। ফ্লিন্ট শহর গাড়ি তৈরির জন্য এতই বিখ্যাত যে একে ডাকা হতো ‘ভেহিকল সিটি’ বা ‘গাড়িনগরী’। যুক্তরাষ্ট্রের গাড়িশিল্পের রাজধানী হিসেবে আমার নিজের অঙ্গরাজ্য মিশিগান ছিল যুক্তরাষ্ট্রের গত শতকের মধ্যভাগের বর্ধিষ্ণু অর্থনীতির সামনের কাতারে। একই সঙ্গে ছিল এ অর্থনীতিকে জোরদার করা শ্রমিক আন্দোলনের অগ্রভাগেও।আমার বাবা জেনারেল মোটরসের একটি গাড়ি কারখানায় ইউনাইটেড অটো ওয়ার্কার্সের একজন শ্রমিকনেতা হিসেবে ৩৭ বছর কাজ করেছেন। বাবা আমাকে শিখিয়েছিলেন, প্রত্যেক শ্রমিকের কর্মস্থলে মর্যাদা ও ন্যায়বিচার এবং ন্যায্য বেতন পাওয়া, অভিযোগ ব্যবস্থাপনার সুযোগ, নিরাপত্তাগত সুরক্ষা ও সংগঠিত হওয়া ইত্যাদির অধিকার আছে।
যুক্তরাষ্ট্র প্রতি সেপ্টেম্বরের প্রথম সোমবার জাতীয় শ্রমিক দিবসে ছুটির দিন পালনের মাধ্যমে দেশের কর্মীদের সম্মান জানায়। বাংলাদেশে যুক্তরাষ্ট্রের রাষ্ট্রদূত হিসেবে প্রথম বছরটিতে বাংলাদেশের আটটি খাতের শ্রমিকদের সঙ্গে আমার সাক্ষাতের সুযোগ হয়েছে। তাঁদের প্রতিও আজ আমি সম্মান জানাচ্ছি। দারুণ এই দেশের নানা প্রান্তে সফরের সময় আমি তৈরি পোশাক ও ইস্পাত কারখানা, পুরোনো জাহাজ ভাঙার স্থান, কৃষি খামার ও চিংড়ি প্রক্রিয়াজাতকরণ প্ল্যান্টে গিয়েছি। আমি বাংলাদেশের অনানুষ্ঠানিক রিসাইক্লিং খাতে কর্মীদের বাতিল বৈদ্যুতিক যন্ত্রের ক্ষুদ্র অংশ ও প্লাস্টিকের টুকরা সংগ্রহ ও বাছাই করতে দেখেছি, যাতে সেগুলো নদী-নালাগুলোয় না পড়ে নতুনভাবে ব্যবহৃত হয়। তৈরি পোশাক খাতে অল্প সময়ের নোটিশে আন্তর্জাতিক ক্রয়াদেশ পূরণ করতে যে অনন্য সমন্বয়ের মাধ্যমে এখানে বিশ্বের অন্যতম সুন্দর বস্ত্রের উৎপাদন হয়, তার প্রশংসা করছি।
জীবনমান আরেকটু উন্নত করতে ছেলেমেয়েদের গ্রামের বাড়িতে রেখে শহরে কাজ করছেন—এমন মা-বাবার সঙ্গে সাক্ষাৎ হয়েছে আমার। যেখানেই গিয়েছি, সেখানেই দারুণ এই দেশের জন্য সুন্দর ভবিষ্যৎ গড়ার চেষ্টারত কর্মীদের দৃঢ় চেতনা আর প্রাণশক্তি চোখে পড়েছে। আরও ভালো ও নিরাপদ কর্মস্থল নিশ্চিত করতে নিয়োগকারী ও কর্মীরা হাতে হাত মিলিয়ে কাজ করে যে অসাধারণ অগ্রগতি করেছেন, তা-ও দেখার সুযোগ হয়েছে আমার।
রাষ্ট্রদূত হিসেবে আমার অন্যতম অগ্রাধিকার হচ্ছে আমাদের দুই মহান দেশের মধ্যে ইতিমধ্যেই শক্তিশালী অর্থনৈতিক সম্পর্ককে আরও জোরদার করা। আপনারা কি জানতেন যে গত বছর বাংলাদেশ যুক্তরাষ্ট্রে প্রায় ৭০০ কোটি ডলারের পণ্য রপ্তানি করেছে? এর প্রায় ৮৫ শতাংশের মতো এসেছে তৈরি পোশাক (আরএমজি) খাত থেকে, যার মধ্যে রয়েছে ওভেন ও নিট পোশাক, ফুটওয়্যার ও অন্যান্য বস্ত্রসামগ্রী। আরএমজি খাতের ৪০ থেকে ৫০ লাখ কর্মীর সবাই বাংলাদেশের প্রশংসনীয় অর্থনৈতিক প্রবৃদ্ধির অতি গুরুত্বপূর্ণ চালিকা শক্তি।
রানা প্লাজা ট্র্যাজেডির পর থেকে গত ছয় বছরে নিরাপত্তা ক্ষেত্রে অর্জিত উন্নতির বিষয়টিও একই রকম প্রশংসনীয়। ২০১৩ সালে আন্তর্জাতিক তৈরি পোশাক ব্র্যান্ডগুলো একটি প্রমিত মান গঠন এবং তাদের পণ্য প্রস্তুতকারী কারখানার কর্মীদের নিরাপত্তার জন্য অর্থ বিনিয়োগের অঙ্গীকার করেছিল। তারা বাংলাদেশের তৈরি পোশাক কারখানায় অগ্নি, কাঠামোগত ও বৈদ্যুতিক নিরাপত্তার উন্নয়নের লক্ষ্যে দুটি উদ্যোগ নেয়। বাংলাদেশ থেকে উত্তর আমেরিকায় যত তৈরি পোশাক আমদানি হয়, তার বেশির ভাগের সঙ্গে যুক্ত ২৯টি আন্তর্জাতিক পোশাক কোম্পানি, খুচরা বিক্রেতা ও ব্র্যান্ড মিলে গঠন করে ‘অ্যালায়েন্স ফর বাংলাদেশ ওয়ার্কার সেফটি’ নামের জোট। আরও ২২০টি আন্তর্জাতিক তৈরি পোশাক ব্র্যান্ড ও খুচরা বিক্রেতা স্বাক্ষর করে ‘অ্যাকর্ড অন ফায়ার অ্যান্ড বিল্ডিং সেফটি ইন বাংলাদেশ’। এর লক্ষ্য ছিল নিরাপত্তা পরিস্থিতির উন্নয়নের জন্য কারখানার মালিকদের সঙ্গে কাজ করা।
প্রাথমিক পাঁচ বছরের মেয়াদে অ্যালায়েন্স ও অ্যাকর্ড মিলে ৭০০টির বেশি কারখানায় জীবনের ঝুঁকির নিরাপত্তা বিষয়ে পুরোপুরি সমাধানের ব্যাপারে তদারকি করেছে, আরও ১ হাজার ৪০০টি কারখানার ঝুঁকির শতকরা ৯০ ভাগ সংস্কার করেছে এবং ৩৫০টির মতো কারখানার কাজ স্থগিত করেছে। অ্যালায়েন্স ১৬ লাখের বেশি কর্মী, ২৮ হাজার ৮৭৮ জন নিরাপত্তা প্রহরী ও কারখানার ম্যানেজারদের অগ্নিনিরাপত্তা বিষয়ে প্রশিক্ষণও দিয়েছে। ২০১৮ সালের ডিসেম্বরে অ্যালায়েন্সের মেয়াদ শেষ হওয়ার পর এর সাবেক সদস্যদের কয়েকজন মিলে ‘নিরাপন’ নামে স্থানীয়ভাবে পরিচালিত একটি সংগঠন প্রতিষ্ঠা করেন। এর লক্ষ্য হচ্ছে নিরাপন সদস্যরা পণ্য কেনেন—এ রকম ৬০০টি পোশাক কারখানার চলমান নিরাপত্তা, প্রশিক্ষণ ও হেল্পলাইন প্রচেষ্টার ওপর নজর রাখা। 
অন্যদিকে, অ্যাকর্ড তার পাঁচ বছরের মেয়াদ শেষে ৯০ শতাংশ পর্যন্ত সংস্কারকাজ সম্পন্ন করতে সক্ষম হয়েছে। কার্যক্রম অব্যাহত রাখার জন্য ২০১৯ সালের মে মাসে বাংলাদেশের সুপ্রিম কোর্ট তাদের আরও এক বছর সময় দিয়েছেন। ২০০টির বেশি ব্র্যান্ড ও খুচরা বিক্রেতার সমন্বয়ে গঠিত ‘ট্রানজিশন অ্যাকর্ড’ স্থানীয় একটি কর্তৃপক্ষের কাছে অ্যাকর্ড বাংলাদেশের কার্যক্রম হস্তান্তর করবে, যাদের সদস্য থাকবে বাংলাদেশ তৈরি পোশাক এবং নিটওয়্যার প্রস্তুত ও রপ্তানিকারক সমিতি, আন্তর্জাতিক ব্র্যান্ড এবং আন্তর্জাতিক ও জাতীয় ট্রেড ইউনিয়নের প্রতিনিধিরা। 
এই প্রশংসনীয় অগ্রগতিকে সবার সহযোগিতা করা প্রয়োজন। আমার বিশ্বাস, আমরা যদি একজোট হয়ে কাজ করা অব্যাহত রাখি এবং উন্নয়নের ক্ষেত্রগুলো চিহ্নিত করে সে অনুযায়ী কাজ করি, তাহলে বিশ্ব একদিন ‘মেড ইন বাংলাদেশ’ কথাটিকে মানসম্মত পণ্য আর কর্মী নিরাপত্তা ও অধিকারের স্বর্ণমান হিসেবেই বিবেচনা করতে পারবে।
আর্ল আর মিলার বাংলাদেশে নিযুক্ত যুক্তরাষ্ট্রের রাষ্ট্রদূত



ঘূর্ণিঝড় ডোরিয়ানে লন্ডভন্ড বাহামা


আটলান্টিক মহাসাগরের দ্বীপপুঞ্জ বাহামায় এখনো অবস্থান করছে শক্তিশালী ঘূর্ণিঝড় ডোরিয়ান। গতকাল রোববার স্থানীয় সময় দুপুরে বাহামার অ্যাবাকো দ্বীপের এলবো কে অঞ্চলে ঘূর্ণিঝড়টি আঘাত হানে। বিবিসি অনলাইনের এক প্রতিবেদনে এ তথ্য জানানো হয়।
ঘূর্ণিঝড়টি বাহামায় আঘাত হানার সময় সাগরে ১৫ থেকে ২০ ফুট উঁচু ঢেউয়ের সৃষ্টি হয়। তবে স্থানীয় লোকজনকে আগেই নিরাপদ জায়গায় সরিয়ে নেওয়া হয়। শেষ খবর পাওয়া পর্যন্ত ওই দ্বীপপুঞ্জে হতাহত হওয়ার কোনো খবর পাওয়া যায়নি। তবে ডোরিয়ানের আঘাতে লন্ডভন্ড হয়ে গেছে বাহামা দ্বীপপুঞ্জ। দ্বীপে ঘণ্টায় ১৮০ মাইল বেড়ে বাতাস বইছে। এখানকার বহু বাড়ির ছাদ উড়ে গেছে এবং মারাত্মক বন্যার সৃষ্টি হয়েছে। ঝড়ের প্রভাবে গ্র্যান্ড বাহামা দ্বীপে তীব্র বাতাস এবং মুষলধারে বৃষ্টিপাত হচ্ছে।
আঘাতের সময় ক্যাটাগরি চার মাত্রার ছিল ডোরিয়ান। পরে তা ক্যাটাগরি পাঁচ মাত্রার ঝড়ে পরিণত হয়। ঘূর্ণিঝড়টি খুব ধীরে ধীরে পশ্চিম দিকে অগ্রসর হচ্ছে। এটি যুক্তরাষ্ট্রের পূর্ব উপকূলে আঘাত হানতে পারে। ঘূর্ণিঝড়ের আশঙ্কায় মার্কিন যুক্তরাষ্ট্রের ফ্লোরিডা, জর্জিয়া, উত্তর এবং দক্ষিণ ক্যারোলাইনা রাজ্যের জরুরি অবস্থা ঘোষণা করা হয়েছে।
বাহামাবাসীর পোস্ট করা বিভিন্ন ভিডিওতে দেখা গেছে, ঘূর্ণিঝড়ে দ্বীপপুঞ্জের বিভিন্ন এলাকা পানিতে নিমজ্জিত হয়েছে, অনেক বাড়ির ছাদ উড়ে গেছে। ভিডিওতে আরও দেখা যায়, ধ্বংসস্তূপে ভরা একটি নৌকা পানিতে ভাসছে।
ধারণা করা হচ্ছে, আজ সোমবার ঘূর্ণিঝড়টি এই দ্বীপপুঞ্জ থেকে সরে যাবে। গতকাল গ্রিনিচ সময় রাত তিনটার বুলেটিনে জানায়, আজ স্থানীয় সময় রাতে অথবা কাল মঙ্গলবার ফ্লোরিডায় আঘাত হানতে পারে ডোরিয়ান।
গতকাল যুক্তরাষ্ট্রের ন্যাশনাল হারিকেন সেন্টারের (এনএইচসি) পরিচালক কেন গ্রাহাম বলেন, ঘূর্ণিঝড়টি ১০ ঘণ্টা বা তারও বেশি সময় ধরে বাহামায় অবস্থান করবে। দ্বীপপুঞ্জের বেশ কিছু বিমানবন্দর বন্ধ করে দেওয়া হয়েছে। তবে প্রধান আন্তর্জাতিক বিমানবন্দরটি রোববার পর্যন্ত খোলা রয়েছে।



পার্কে থাকা রান্নাঘর উচ্ছেদ নিয়ে তুলকালাম


উত্তর সিটি করপোরেশনের (ডিএনসিসি) সংস্কারাধীন পার্কে থাকা একটি অবৈধ স্থাপনা উচ্ছেদ করতে গিয়ে বাধার মুখে পড়েন সংস্থাটির অভিযান পরিচালনাকারী দলের সদস্যরা। মোহাম্মদপুরের তাজমহল রোডের সি–ব্লকে অবস্থিত পার্কের এক কোনায় থাকা টিনশেড ঘরটি উচ্ছেদ করতে গেলে মাদ্রাসা ও এতিমখানার ছাত্ররা বাধা দেয়। মাদ্রাসার ছাত্রদের সঙ্গে অভিযান পরিচালনাকারী এবং এলাকার রাজনৈতিক কর্মীদের পাল্টাপাল্টি ধাওয়ার ঘটনা ঘটে। 
ডিএনসিসির কর্মকর্তারা বলছেন, পার্কটির সংস্কারকাজ প্রায় ৯০ শতাংশ শেষ। শুধু দক্ষিণ-পশ্চিম কোনায় থাকা ওই অবৈধ ঘরটির কারণে পুরো কাজ শেষ করতে দেরি হচ্ছে। পার্কের ভেতরে থাকা ওই ঘর মাদ্রাসার ছাত্রদের রান্নার ঘর হিসেবে ব্যবহৃত হতো।
নির্বাহী ম্যাজিস্ট্রেট সাজিদ আনোয়ার ও আবদুল হামিদ মিয়ার তত্ত্বাবধানে অভিযানে ডিএনসিসির প্যানেল মেয়র আলেয়া সারোয়ার, ২৯ নম্বর ওয়ার্ডের কাউন্সিলর নুরুল ইসলাম, অঞ্চল–৫–এর আঞ্চলিক নির্বাহী কর্মকর্তা মাসুদ হোসেনসহ বর্জ্য ও প্রকৌশল বিভাগের কর্মকর্তারা অভিযানে ছিলেন। 
প্রত্যক্ষদর্শীরা জানান, অভিযানকারী দলটি পার্কের কাছে পৌঁছাতেই জামিয়া বায়তুল আমান মিনার মসজিদ ও ইসলামি কেন্দ্রের (মসজিদ, মাদ্রাসা ও এতিমখানা) ফটকের সামনে দাঁড়িয়ে ছাত্ররা উচ্ছেদ ঠেকাতে স্লোগান দিয়ে বিক্ষোভ করতে থাকে। পরে পার্কের ওই ঘর ভাঙতে গেলে ভেতর থেকে গরম পানি ও মরিচের গুঁড়া ছিটনো হয়, ইটের টুকরো নিক্ষেপ করা হয়। পার্কের ভেতরে থাকা ছাত্ররা ঘরটি ভাঙতে বাধা দেয়। এ সময় কাউন্সিলরদের সঙ্গে ছিলেন আওয়ামী লীগ এবং এর সহযোগী সংগঠনের স্থানীয় পর্যায়ের নেতা–কর্মীরা। তাঁদের সঙ্গে মাদ্রাসার ছাত্রদের পাল্টাপাল্টি ধাওয়ার ঘটনা ঘটে। দুই পক্ষই একে অপরকে লক্ষ্য করে ইটের টুকরো ছুড়ে মারে। একপর্যায়ে ছাত্রদের বাধার মুখেই অবৈধ স্থাপনাটি ভাঙার কাজ শুরু করে ডিএনসিসি কর্তৃপক্ষ। 
ঘরটি ভাঙার সময় হাতে মাইক নিয়ে ডিএনসিসি প্যানেল মেয়র বলেন, ‘আপনাদের বারবার অনুরোধ করা হচ্ছে। আপনারা সবাই সরে যান। ঘরের ভেতরে কেউ থাকবেন না। সিটি করপোরেশনের কাজে বাধা দেবেন না।’ 
পরে তিনি মুঠোফোনে প্রথম আলোকে বলেন, প্রয়াত মেয়র আনিসুল হকের সময়েই পার্ক উন্নয়নের পরিকল্পনা হয়েছিল। গত বছর এই কাজ শুরু হয়। গণপূর্তের জায়গা হলেও পার্ক বানাতে জায়গাটি সিটি করপোরেশনকে দেওয়া হয়েছে। তিনি বলেন, ‘কয়েক বছর ধরে এ নিয়ে মাদ্রাসা কর্তৃপক্ষের সঙ্গে অনেকবার আলোচনা হয়েছে। তাদের ঘরটি সরিয়ে নিতে বলা হলেও তারা শোনেনি। আমরা তাদের এ–ও বলেছি, এলাকাবাসী ও শিশুদের জন্য পার্ক হচ্ছে। এই সুবিধা সবাই পাবে। তবু তারা কথা শোনেনি। পরে আজকে (গতকাল) মাদ্রাসা কর্তৃপক্ষকে অবৈধ স্থাপনাটি উচ্ছেদের কথা বলি এবং তাদের জিনিসপত্র সরিয়ে ফেলার নির্দেশ দেওয়া হয়।’ ডিএনসিসি ২৯ নম্বর ওয়ার্ডের কাউন্সিলর নুরুল ইসলাম বলেন, অবৈধ স্থাপনাটি সরাতে মাদ্রাসা কর্তৃপক্ষকে অনেকবার বলা হয়েছে। তারা কথা শোনেনি। এতে পার্কের সংস্কারকাজ শেষ করা যাচ্ছে না। গত আট মাস ধরে কাজ বন্ধ হয়ে আছে। 
এ বিষয়ে কথা বলতে ওই মসজিদ ও মাদ্রাসা কমিটির সভাপতি মকবুল হোসেনের (সাবেক সাংসদ) মুঠোফোন নম্বরে যোগাযোগের চেষ্টা করা হলে তিনি ফোন ধরেননি।
নির্বাহী ম্যাজিস্ট্রেট সাজিদ আনোয়ার বলেন, পার্কের কাজ ৯০ ভাগ হলেও পার্কের সীমানার ভেতরে থাকা মাদ্রাসার টিনশেড ঘরের কারণে কাজটা শেষ হচ্ছে না। মাদ্রাসা কর্তৃপক্ষকে অন্য জায়গায় সরে যেতে বলার পরও তারা রাজি নয়। তিনি বলেন, ‘ছাত্ররা অস্থির হয়ে গিয়েছিল। আমরা আমাদের উচ্ছেদকাজ করেছি। কোনো হতাহতের ঘটনা ঘটেনি। উচ্ছেদকৃত জায়গায় নতুন কোনো স্থাপনা তৈরির চেষ্টা করলে ওই ব্যক্তির বিরুদ্ধে আইন অনুযায়ী ব্যবস্থা নেওয়া হবে।’
বর্জ্য ব্যবস্থাপনা বিভাগের একজন কর্মকর্তা বলেন, মকবুল হোসেন যখন সংসদ সদস্য ছিলেন, তখন তিনি মাদ্রাসার ছাত্রদের জন্য পার্কের এক কোণে টিনশেড ঘর তুলে দেন। ওই ঘরে রান্না ও খাওয়াদাওয়া হতো।
তিনি বলেন, ‘ঘরটি ভাঙার কাজ শেষ হলে ম্যাজিস্ট্রেট, পুলিশ ও সাংবাদিকেরা চলে যাওয়ার পর মকবুল হোসেন ও মাদ্রাসার ছাত্ররা এসে আমাদের পরিচ্ছন্নতা কর্মীদের ওপর আবার হামলা করে। পরে কর্মীরা সেখান থেকে কোনোমতে দৌড়ে পালিয়ে রক্ষা পান।’



ঝুঁকি নিয়ে ভাঙা সেতু পারাপার


খাগড়াছড়ির পানছড়ি উপজেলার লোগাং ইউনিয়নের দুদকছড়ার ওপর নির্মিত সেতুর মাঝ বরাবর ভেঙে একটা অংশ দেবে গেছে। বিকল্প না থাকায় বাধ্য হয়ে ১১টি গ্রামের বাসিন্দাদের জীবনের ঝুঁকি নিয়ে প্রতিদিন ওই সেতু দিয়ে পারাপার হতে হচ্ছে। চলছে সিএনজিচালিত অটোরিকশাও। যেকোনো মুহূর্তে সেতুটি ধসে পড়ে হতাহতের আশঙ্কা করছেন স্থানীয় লোকজন। 
স্থানীয়েরা অভিযোগ করেন, ১৯৯৭ সালে পার্বত্য চুক্তি বিষয়ে আলোচনার জন্য দুদকছড়া এলাকায় তড়িঘড়ি করে সেতুটি নির্মাণ করেছে পার্বত্য চট্টগ্রাম উন্নয়ন বোর্ড। দুই দশকের পুরোনো এই সেতু নড়বড়ে হয়ে পড়েছে বছর দুয়েক আগে। এরপরও সেতুর সংস্কার করা হয়নি। গত মাসের ভারী বর্ষণ ও পাহাড়ি ঢলের স্রোতে সেতুর মাঝের একটি পিলার দেবে যায়। এতে ধসে না পড়লেও মাঝ বরাবর ভেঙে যায় সেতুটি। এই সেতু দিয়ে প্রতিদিন লোগাং ইউনিয়নের দুদকছড়া, হারুবিল, শনখোলাপাড়া, বাবুরপাড়া, হাঁতিমুড়া, রুপসেনপাড়া, সীমানা আদামসহ ১১টি গ্রামের লোকজন চলাচল করে। 
লোগাং ইউনিয়ন পরিষদের চেয়ারম্যান প্রত্যুত্তর চাকমা বলেন, ঊর্ধ্বতন কর্মকর্তাসহ মাসিক সমন্বয় মিটিংয়ে সেতুর বিষয়ে জানানো হয়েছে। বিকল্প রাস্তা না থাকায় ঝুঁকি নিয়ে প্রতিদিন শত শত মানুষ পারাপার করছে সেতু দিয়ে।
সম্প্রতি সরেজমিনে দেখা যায়, ৫০ ফুট দীর্ঘ ও ৫ ফুট চওড়া সেতুর মাঝ বরাবর ভেঙে গছে। ভাঙা সেতু দিয়ে চলছে সিএনজিচালিত অটোরিকশা ও জিপ গাড়ি। তবে বেশির ভাগ লোকজন হেঁটেই পার হচ্ছে।
১ নম্বর ওয়ার্ডের সদস্য নয়ন চাকমা বলেন, সেতুটি ভেঙে পড়ার পর সপ্তাহখানেক গাড়ি চলাচল বন্ধ করে দেওয়া হয়েছিল। পরে বিকল্প সড়ক না থাকায় মানুষের দুর্দশার কথা বিবেচনা করে সেতুটি খুলে দেওয়া হয়। 
রুপসেনপাড়া এলাকার জিপচালক অমল বিকাশ চাকমা বলেন, সেতু ভেঙে গেলেও করার কিছু নেই। বাধ্য হয়ে ঝুঁকি নিয়ে ভাঙা সেতু পারাপার করতে হয় গাড়ি নিয়ে।
শিক্ষার্থী যূথী চাকমা, রুপনা চাকমা, সোহাগ চাকমাসহ একাধিক শিক্ষার্থী বলে, ভাঙা সেতু পার হয়েই তারা বিদ্যালয়ে যায়। তবে সেতুটি পার হতে ভয় লাগে। বৃষ্টি হলে হেঁটে পার হওয়া খুব ঝুঁকিপূর্ণ হয়ে দাঁড়ায়। তখন তাদের বিদ্যালয়ে যাওয়া বন্ধ হয়ে যায়। 
পানছড়ি উপজেলা নির্বাহী কর্মকর্তা মোহাম্মদ তৌহিদুল ইসলাম বলেন, ‘ওই স্থানে নতুন একটি সেতু নির্মাণের জন্য দুর্যোগ মন্ত্রণালয়ে তালিকা পাঠিয়েছি। আশা করি আগামী অর্থবছরে সেতুটি নির্মাণ করা হবে।’



লাল-সবুজে মোড়ানো বিদ্যালয়


ব্যস্ত মহাসড়ক লাগোয়া বিদ্যালয়। কোনো সীমানাপ্রাচীর নেই। ছোট ছোট শিশুরা যখন স্কুলমাঠে দৌড়ায়, তখন ভয়ে বুক কেঁপে ওঠে সবার। কখন না জানি দুর্ঘটনা ঘটে যায়। বছরখানেক আগের কথা সেটি। এখন বিদ্যালয়টিতে সীমানাপ্রাচীর হয়েছে। লাল আর সবুজ রঙে দৃষ্টিনন্দন হয়ে উঠেছে বিদ্যালয় ভবনটিও। 
শিক্ষাপ্রতিষ্ঠানটির নাম চরঝাউগড়া সরকারি প্রাথমিক বিদ্যালয়। এটি ময়মনসিংহ সদর উপজেলার চরঝাউগড়া গ্রামে অবস্থিত। স্কুলটির পাশেই ময়মনসিংহ-শম্ভুগঞ্জ মহাসড়ক। সম্প্রতি বিদ্যালয়টির সংস্কারকাজ করা হয়। সংস্কার শেষে দ্বিতল বিদ্যালয় ভবনটিকে জাতীয় পতাকার আদলে রং করা হয়েছে। এতে ভবনটির সৌন্দর্য বেড়েছে। এ ছাড়া বিদ্যালয়ের ভেতর করা হয়েছে একটি ছোট বাগান। বাগানটিও স্কুলের সৌন্দর্য বাড়িয়ে তুলেছে। 
বিদ্যালয় কর্তৃপক্ষ ও এলাকাবাসী সূত্রে জানা যায়, মহাসড়কের পাশে অবস্থিত এ বিদ্যালয়ে এক বছর আগেও সীমানাপ্রাচীর ছিল না। এতে কোমলমতি শিক্ষার্থীদের জন্য ঝুঁকিপূর্ণ ছিল মাঠে খেলা করা। এ ছাড়া সীমানাপ্রাচীর না থাকায় বিদ্যালয় মাঠ দখল করে বাস রাখা হতো। শিক্ষকেরা বাস রাখার প্রতিবাদ করলে স্থানীয় প্রভাবশালীরা খারাপ আচরণ করতেন। পরে শিক্ষকদের দাবির পরিপ্রেক্ষিতে বিদ্যালয়টিতে সীমানাপ্রাচীর নির্মাণ করা হয়েছে। আর গত জানুয়ারি মাসে বিদ্যালয়ের দোতলা ভবনটি সংস্কারের জন্য আবেদন করেন প্রধান শিক্ষক আরিফা আলম। এর পরিপ্রেক্ষিতে ১ লাখ ৫০ হাজার টাকার বরাদ্দ দেওয়া হয়। ওই টাকায় বিদ্যালয়ের প্রয়োজনীয় সংস্কার ও লাল–সবুজ রং করা হয়। বিদ্যালয়ের ভেতরের দেয়ালে আঁকা হয়েছে দৃষ্টিনন্দন দেয়ালচিত্র। 
বিদ্যালয়টি দৃষ্টিনন্দন হওয়ায় শিক্ষার্থীদের স্কুলে আসা ও পড়াশোনার প্রতি আগ্রহ বেড়েছে। পঞ্চম শ্রেণির শিক্ষার্থী তুরণ পাল বলে, ‘আগে আমাদের স্কুলটি দেখতে ভালো লাগত না। এ কারণে অনেক শিক্ষার্থী বিদ্যালয়ে আসতে চাইত না। নতুন রং করার পর এখন স্কুলে আসতে সবার ভালো লাগে।’
বিদ্যালয়ের প্রধান শিক্ষক আরিফা আলম বলেন, ‘সরকারি প্রাথমিক বিদ্যালয়গুলোকে লাল-সবুজ রঙে সাজানোর জন্য আমাদের প্রতি মৌখিক নির্দেশনা আছে। সে কারণে সংস্কারের সময় আমরা বিদ্যালয়টিকে নতুন করে রং করিয়েছি। জাতীয় পতাকার আদলে রং করায় শিক্ষার্থীদের মধ্যে দেশপ্রেমের চেতনা আরও বাড়বে বলে আমি মনে করি।’



নিম্নমানের ধান কিনতে চাপ


ময়মনসিংহের নান্দাইল উপজেলা খাদ্য বিভাগের কর্মকর্তাদের পোকায় খাওয়াসহ নিম্নমানের ধান কেনার জন্য চাপ দেওয়ার অভিযোগ পাওয়া গেছে। এ অভিযোগ সরকারদলীয় কিছু নেতার বিরুদ্ধে। তাঁরা খাদ্যগুদামে গিয়ে হম্বিতম্বি করা থেকে শুরু করে গত শনিবার রাতে খাদ্য বিভাগের এক কর্মচারীকে জনসমক্ষে লাঞ্ছিতও করেছেন। স্থানীয় সাংসদ গতকাল রোববার দুপুরে খাদ্যগুদামে গিয়ে সরকারি কর্মচারীকে লাঞ্ছিত করার ঘটনাটি মিটমাট করে দেন।
গতকাল বেলা ১১টার দিকে এ প্রতিবেদক নান্দাইল পৌর শহরের হাসপাতাল সড়কে অবস্থিত খাদ্য বিভাগের ধান ক্রয় কেন্দ্রে যান। সেখানে গিয়ে দেখা যায়, সংরক্ষিত এলাকা হিসেবে চিহ্নিত দপ্তরটির ভেতরে লোকারণ্য ও দপ্তরের আঙিনায় শত শত ধানের বস্তা স্তূপ করে রাখা। প্রতিটি স্তূপ পলিথিন দিয়ে ঢাকা। তবে বেশির ভাগ স্তূপের মালিকদের সেখানে পাওয়া যায়নি।
এ সময় কয়েকজন কৃষক জানান, ধানের আর্দ্রতা পরীক্ষা করার পর তাঁদের ধান গুদামে ঢোকানোর অনুমতি (সিরিয়াল) দেওয়া হয়েছে। গত বৃহস্পতিবার তাঁরা গুদামে ধান দিয়েছেন। কিন্তু এদিন তাঁদের ধান কেনা হয়নি। শনিবার দুপুরে বৃষ্টিতে তাঁদের ধান ভিজে গেছে। এখন নির্ধারিত আর্দ্রতা ফিরে পাওয়ার জন্য কোনো কোনো কৃষক গুদামের আঙিনায় রেখে ভেজা ধান রোদে শুকিয়ে নিচ্ছেন।
কৃষকদের অভিযোগ, তাঁদের ধান যেভাবে খুঁটিয়ে পরীক্ষা করা হয়, আওয়ামী লীগ নেতাদের ধান ততটা পরীক্ষা ছাড়াই গুদামে ঢোকানো হচ্ছে। কৃষকদের জন্য সিরিয়াল প্রথা, কিন্তু নেতাদের জন্য কিছুই লাগছে না কেন, প্রশ্ন তাঁদের।
খাদ্যগুদামের সামনে কয়েকটি ব্যবসাপ্রতিষ্ঠানের মালিক বলেন, শনিবার রাতে গুদামের ফটকে অনেকগুলো মোটরসাইকেলে স্টার্ট দিয়ে হেডলাইট জ্বালিয়ে রেখে ভীতিকর পরিস্থিতি সৃষ্টি করা হয়। সে সময় খাদ্য কর্মকর্তাকে অকথ্য ভাষায় গালাগাল করা হয়। যাঁরা এটা করেছেন, তাঁরা সাংসদের অনুসারী হিসেবে পরিচিত।
এ বিষয়ে উপজেলা খাদ্য বিভাগের ভারপ্রাপ্ত কর্মকর্তা (ওসিএলএসডি) মো. আলাল উদ্দিন বলেন, পোকায় খাওয়াসহ নিম্নমানের ধান কেনার জন্য তাঁর ওপর চাপ দেওয়া হচ্ছে। একজন মন্ত্রীর ব্যক্তিগত সহকারী (পিএস) পরিচয় দিয়ে পোকায় খাওয়া ধান জোর করে তাঁর কার্যালয়ের বারান্দায় রেখে বিভিন্ন জায়গা থেকে ফোন করানো হচ্ছে তা কেনার জন্য। নানা জায়গা থেকে হুমকি দেওয়া হচ্ছে। ভীতি প্রদর্শনের জন্য কর্মচারীকে প্রকাশ্য রাস্তায় লাঞ্ছিত করা হচ্ছে।
দুপুর পৌনে ১২টার দিকে ইউএনও মো. আবদুর রহিম সুজন খাদ্যগুদামে ঢুকে আঙিনাজুড়ে ধানের স্তূপ দেখে হতবাক হন। তিনি এসব ধান গুদাম থেকে সরিয়ে নিতে মালিকদের নির্দেশ দেন। এ নির্দেশ না মানলে ধান জব্দ করে নিলামে বিক্রি করা হবে বলে জানান। এ সময় মো. আবদুল হাকিম, মো. শামীমসহ ১০-১২ জন কৃষক ইউএনওকে বলেন, তাঁদের ধান কেনার জন্য সিরিয়াল দেওয়া হয়েছে। এ কারণে ধান গুদামের ভেতর ঢুকিয়েছেন।
উপজেলা খাদ্য নিয়ন্ত্রক আবদুল্লা ফারুক একটি খাতা দেখিয়ে বলেন, ‘আমরা ধানের আর্দ্রতা পরীক্ষার সিরিয়াল করছি। যে কৃষকের ধান আর্দ্রতার মান উত্তীর্ণ হয়েছে, তাঁদেরটা আমরা কেনার সিদ্ধান্ত নিয়েছি। একটি প্রক্রিয়ার মাধ্যমে ধান কেনার কাজটি সারতে হয়।’
এ সময় খাদ্য কর্মকর্তাদের উদ্দেশে কয়েকজন কৃষককে বলতে শোনা যায়, সরকারি দলের নেতাদের ধান কেনার সময় এসব যুক্তি বা নিয়ম কোথায় থাকে। এসব নিয়ম কি শুধু কৃষকদের জন্য?
কৃষকদের সঙ্গে কথা বলার সময় দুপুর সোয়া ১২টার দিকে খাদ্যগুদামে ঢোকেন ময়মনসিংহ-৯ (নান্দাইল) আসনের সাংসদ আনোয়ারুল আবেদীন খান। সাংসদকে কাছে পেয়ে খাদ্য বিভাগের কর্মকর্তারা তাঁদের নানাবিধ সমস্যা ও কর্মচারীকে লাঞ্ছিত করার অভিযোগ তুলে ধরেন। এসব শোনার পর সাংসদ বলেন, সরকারিভাবে যেসব নির্দেশনা দেওয়া আছে, তা মেনে ধান কিনতে হবে। এরপরও তাঁর নাম ভাঙিয়ে কেউ কোনো বাড়তি সুবিধা নিতে চাইলে তাঁকে (সাংসদ) যেন জানানো হয়। এ সময় তিনি লাঞ্ছিত কর্মচারী সাইফুল ইসলামকে ডেকে ঘটনাটি মীমাংসা করে দেন।
খোঁজ নিয়ে জানা যায়, পাশের ঈশ্বরগঞ্জ উপজেলা প্রশাসন লটারির মাধ্যমে কৃষকদের তালিকা করে সেই তালিকা প্রকাশ্য স্থানে টাঙিয়ে দেয়। সেখানে কোনো ধরনের বিশৃঙ্খলা ছাড়াই সরকারিভাবে ধান কেনা অভিযান শেষ হয়। কিন্তু নান্দাইলের কৃষকদের জন্য কোনো তালিকা প্রণয়ন করা হয়নি।
এ বিষয়ে ইউএনও আবদুর রহিম সুজন দাবি করেন, নান্দাইলে নির্ধারিত সময়ের পর ধান কেনার নির্দেশনার চিঠি আসে। তাই যথাসময়ে কৃষকদের তালিকা প্রণয়ন করা সম্ভব হয়নি। ধান কেনার বিষয়টি কৃষকদের জন্য উন্মুক্ত রাখা হয়েছে।



ভালো ভালো কাজের নেশা তাঁদের তাড়িয়ে বেড়ায়: শাকিব খান


তিন সপ্তাহের বেশি সময় ধরে দেশের প্রেক্ষাগৃহে চলছে ‘মনের মতো মানুষ পাইলাম না’। তবে আলোচনায় আসতে পারেনি ছবিটি। পরের ছবি ‘আগুন’-এর শুটিং করতে করতে হঠাৎ অসুস্থ হয়ে পড়েছেন নায়ক শাকিব খান। গতকাল রোববার সন্ধ্যায় কথা হয় তাঁর সঙ্গে।শারীরিক অবস্থা কেমন?খুব একটা ভালো নয়। ডাক্তারের কাছে যাচ্ছি। অসুস্থতার কারণে ছবির কাজও থেমে আছে।‘মনের মতো মানুষ পাইলাম না’ ছবিটি সেভাবে আলোচনায় আসতে পারেনি। কেন এমন হলো?ছবিটি আরেকটু যত্ন করে বানানো উচিত ছিল। বিশেষ করে গানের অংশটুকু খুবই দুর্বল ছিল। এশিয়ান সিনেমায় গান খুব গুরুত্বপূর্ণ। তবে ছবিটা ভালো। জাকির হোসেন রাজুর সঙ্গে আগে যেসব ছবি করেছি, সেগুলোর গান ছিল সুপারহিট। এই যেমন ‘কী যাদু করেছ বলো না’, ‘এক বিন্দু ভালোবাসা দাও’। বুঝলাম না, এই ছবিতে তাঁর কী হলো!
পরিচালক বা প্রযোজককে এ ব্যাপারে কিছু বলেননি?অনেকবার বলেছি। প্রযোজকদেরও ছবির মান নিয়ে ভাবতে হবে। এখন তাঁরাও বুঝতে পারছে, আমি যা বলেছিলাম, সেটাই ঠিক। কোনো শিল্পীই চান না, তাঁর অভিনীত ছবি ফ্লপ হোক।
শতাধিক ছবিতে অভিনয় করেছেন আপনি। তৃপ্ত হয়েছেন কটিতে কাজ করে?অস্কারজয়ী অভিনয়শিল্পীকেও বলতে দেখবেন, অভিনয়ে তিনি সন্তুষ্ট হতে পারেননি। এই ক্ষুধা মেটে না। প্রতিবারই ভালো ভালো কাজের নেশা তাঁদের তাড়িয়ে বেড়ায়। এটা অতৃপ্তির জায়গা।
এমন একটি গল্পের কথা বলুন, যে গল্পের ছবিতে কাজ করার জন্য অপেক্ষা করে আছেন।বেশ কয়েকটি ছবির শুটিংয়ের সময় চূড়ান্ত হয়ে আছে। এগুলোর মধ্যে একটির নাম প্রিয়তমা। এ ছবির গল্প আমাকে বিভোর করে রেখেছে। এটা আমার অসম্ভব স্বপ্নের একটা সিনেমা।
শেষ তিন প্রশ্নধরুন, একাধিক নায়ক নিয়ে একটি ছবি তৈরি হবে। আপনি ছাড়া বাকিরা কারা হতে পারে?আরিফিন শুভ, ইমন ও সিয়াম।
ত্রিভুজ প্রেমের ছবিতে আপনার দুই নায়িকা কে কে?একেবারে নতুন দুজনকে নেব।
পরিচালক হিসেবে পেতে চান কাদের?এফ আই মানিক, সোহানুর রহমান সোহান। আমজাদ হোসেনের সঙ্গেও কাজ করার ইচ্ছা ছিল।



কোয়েল পালনে ঘুরে গেল ভাগ্যের চাকা


জন্ম থেকেই বাঁ পা ও কোমর বাঁকা তাঁর। হাঁটাচলা করতে কষ্ট হয়। মাদ্রাসা থেকে দাখিল (মাধ্যমিক) পাস করে চাকরি নিয়েছিলেন। কিন্তু বেতন কম হওয়ায় সংসার চালাতে কষ্ট হচ্ছিল। শেষে কোয়েল পালন শুরু করেন। কিছুদিনের মধ্যেই পান সাফল্য। কোয়েল পাখি ও ডিম বিক্রি করে এখন তাঁর সংসারে সচ্ছলতা ফিরে এসেছে।
এই পরিশ্রমী ও হার না-মানা তরুণের নাম মো. সালাউদ্দিন হাওলাদার। বয়স মাত্র ২৯। বাড়ি মাদারীপুরের কালকিনি উপজেলার লক্ষ্মীপুর ইউনিয়নের জায়গীর এলাকায়। বিয়ে করেছেন কিছুদিন আগে। হতাশার অন্ধকারে ডুবে যাওয়া এই যুবক কোয়েল পাখি পালন করে এখন দেখছেন সুন্দর ভবিষ্যতের স্বপ্ন। কোয়েলের পাশাপাশি তিনি দেশি-বিদেশি কবুতর ও অন্যান্য পাখি পালন করছেন। করছেন পুকুর ইজারা নিয়ে মাছ চাষ। সব মিলিয়ে তিনি গড়ে তুলেছেন একটি খামার। এর নাম ‘মামনুন কোয়েল ফার্ম অ্যান্ড হ্যাচারি’। বাড়ির আঙিনায় সালাউদ্দিনের খামার। এই খামারে তিনজন কর্মচারী কাজ করেন।
যেভাবে শুরু
২০১৬ সালে চাকরি ছেড়ে দেওয়ার পর কীভাবে সংসার চালাবেন, তা নিয়ে চিন্তিত হয়ে পড়েন সালাউদ্দিন। কী করবেন, তা বুঝতে পারছিলেন না। এর মধ্যে একদিন শখের বশেই বাড়ির পাশের একটি হাট থেকে ছয়টি কোয়েল পাখি কিনে আনেন তিনি। তিন মাস পর্যন্ত ছয়টি কোয়েল পাখি পালন করেন। পাখিগুলো প্রতিদিন ডিম দিত। পরিবার ও আত্মীয়স্বজন নিয়ে ডিমগুলো খেতেন। তখন সালাউদ্দিন বেকার ছিলেন। নিজে মুঠোফোনও চালাতেন না। অন্যের মুঠোফোনে ইউটিউবে কোয়েল পালনের একটি ভিডিও দেখেন তিনি। ভিডিওটা দেখেই তাঁর মধ্যে বাণিজ্যিকভাবে কোয়েল পালনের চিন্তা শুরু হয়। মায়ের পরামর্শে ও তাঁর দেওয়া স্বর্ণালংকার বিক্রি করে তিনি ঢাকার নিমতলীতে গিয়ে ৩০০ কোয়েল পাখি কিনে আনেন। সেই ৩০০ কোয়েল পাখি থেকে এখন তাঁর খামারে সাড়ে তিন হাজার কোয়েল পাখি।
খামারে নানা কার্যক্রমের বিষয়ে সালাউদ্দিন বলেন, তাঁর খামারে প্রতিদিন গড়ে ২ হাজার ৪০০ কোয়েল ডিম পাড়ে। প্রতিটি ডিম আড়াই টাকা দরে বিক্রিও হয়। কোয়েলের বাচ্চা উৎপাদনের জন্য একটি যন্ত্র কিনেছেন। ওই যন্ত্র দিয়ে তিনি ১৬ দিন পরপর ১ হাজার ৪৮৫টি বাচ্চা উৎপাদন করেন। উৎপাদিত কোয়েলের বাচ্চাগুলো দুই মাস পরপর ঢাকার নিমতলীতে নিয়ে বিক্রি করেন। কোয়েল পাখির পাশাপাশি বাজিগর পাখি, অস্ট্রেলিয়ান ঘুঘু, দেশি-বিদেশি কবুতর পালন করছেন। এ ছাড়া তিনি বাড়ির পাশে তিনটি পুকুর ইজারা নিয়ে দেশি শিং, কই, রুই, কাতলাসহ নানা প্রজাতির মাছ চাষ করছেন।
সালাউদ্দিনের বাবা সামছুল হক হাওলাদার বলেন, ‘ছেলেকে মাদ্রাসা লাইনে পড়ালেখা শিখাই। পরে একটি মাদ্রাসায় চাকরিও হয়। কিন্তু সেখানে যে টাকা দিত, তা দিয়ে আমাদের সংসার অনেক কষ্টে চলত। ছেলের ফার্মে যে এত আয় হবে, তা কখনোই কল্পনা করিনি।’
কোয়েল পালন করে কেমন আয় হয়, জানতে চাইলে সালাউদ্দিন হাওলাদার প্রথম আলোকে বলেন, ‘প্রতিদিন গড়ে ২ হাজার ৪০০ ডিম বিক্রি করি। দুই মাস পরপর ৩০০ কোয়েল পাখি বিক্রি করি। প্রতিটি পাখি ৪৫ টাকায় বিক্রি হয়।’ তিনি আরও বলেন, কোয়েল পাখি বিক্রির পাশাপাশি তিনি উন্নত জাতের বিদেশি প্রতি জোড়া কবুতর, ঘুঘু পাখি ৩ হাজার টাকা থেকে ৩০ হাজার টাকায় বিক্রি করেন। সব মিলিয়ে প্রতি মাসে তাঁর এক লাখ টাকা আয় হয়।
ভবিষ্যৎ পরিকল্পনা সম্পর্কে সালাউদ্দিন বলেন, ‘খামারকে আরও সম্প্রসারণ করার চেষ্টা করছি। স্বপ্ন আছে আশপাশের খালি জমি ইজারা নিয়ে সেখানে অনেক বড় করে খামার দেব। সেখানে আরও কিছু বেকার যুবককে কাজ দেব। সরকারি সহযোগিতা এখনো পাইনি। ব্যাংক থেকে সহজ শর্তে ঋণ পেলে গবাদিপশু পালনের ইচ্ছা আছে।’
জেলা প্রাণিসম্পদ কর্মকর্তা এ কে এম আনোয়ারুল হক বলেন, ‘যাঁরা গরু, হাঁস, মুরগিসহ বিভিন্ন ধরনের পশুপাখি পালন করতে চান, আমরা তাঁদের বিভিন্ন ধরনের প্রশিক্ষণ দিয়ে সহযোগিতা করি। পশুপাখি যদি রোগে আক্রান্ত হয়, সে ক্ষেত্রে চিকিৎসা দিয়ে থাকি। কালকিনিতে যে যুবক কোয়েল পালন করছেন, তাঁকে আমরা প্রয়োজনে সব ধরনের সহযোগিতা দেব।’



মেয়র সাঈদ খোকনের দাবি ১০ মিনিটও টেকেনি


প্রতিবছর বাজেট বক্তৃতার পর সাংবাদিকদের বিভিন্ন প্রশ্নের উত্তর দেন ঢাকা দক্ষিণ সিটি করপোরেশনের (ডিএসসিসি) মেয়র মোহাম্মদ সাঈদ খোকন। ব্যতিক্রম হয়নি এবারও। মেয়র হিসেবে পাঁচ বছরের মেয়াদে গতকাল রোববার শেষ বাজেট বক্তৃতা দিয়েছেন তিনি। তাঁর লিখিত বক্তৃতার একটি লাইন ছিল এ রকম—নগরীর প্রায় ৯০ শতাংশ সড়ক এখন চলাচলের উপযোগী। 
প্রশ্নোত্তর পর্বের শুরুর দিকে সড়ক নিয়ে প্রশ্ন করেন এক সাংবাদিক। মেয়রের কাছে প্রশ্ন ছিল, ‘আপনি বক্তব্যে দাবি করেছেন, আপনার এলাকার ৯০ শতাংশ সড়ক চলাচলের উপযোগী। কিন্তু বাস্তবতা ঠিক উল্টো।’ এ সময় প্রশ্নকর্তাকে থামিয়ে দিয়ে মেয়র বলেন, প্রমাণ করতে পারলে পুরস্কার দেওয়া হবে। তখন সাংবাদিক বলেন, ‘আমার পুরস্কার লাগবে না। আমি যে এলাকায় থাকি প্রায় পুরো এলাকাতেই সড়কের বেহাল দশা। বিশেষ করে বয়োজ্যেষ্ঠ ও গর্ভবতী নারীদের রিকশা নিয়ে চলাচল করতে কষ্ট হয়।’
মেয়র এই অভিযোগ প্রত্যাখ্যান করে বক্তব্য দিলে ওই সাংবাদিক বলেন, ‘আপনি আমার পুরো প্রশ্নটাই শুনছেন না। আপনি প্রধান সড়কের কথা বলছেন। কিন্তু ওয়ার্ড পর্যায়ে সড়কের যে অবস্থা...।’ সাংবাদিকের প্রশ্ন শেষ না হতেই মেয়র বললেন, দ্রুত ওই এলাকার সড়কের কাজ করে দেওয়া হবে। এ সময় ওই সাংবাদিক কোথায় থাকেন তা জানতে চান মেয়র। জবাব এল, কলাবাগানে। সাংবাদিক এ সময় বলেন, স্থানীয় কাউন্সিলর তাঁকে বলছেন, পাঁচ বছর ধরে ওয়ার্ডে কোনো উন্নয়নকাজ হয় না। বরাদ্দ চাইলেও মেয়র দেন না।
এই বক্তব্য শুনে মেয়র বলেন, এমনটা হতে পারে না। তখন তিনি কাউন্সিলর আছেন (মিলনায়তনে) কি না জানতে চান। পেছনের সারিতে বসে থাকা কাউন্সিলর সালাউদ্দিন আহমেদ দাঁড়িয়ে বলেন, ‘আমার ১৭ নম্বর ওয়ার্ডে সমস্ত রাস্তাই খারাপ।’
কাউন্সিলরের কাছ থেকে এমন জবাব পাওয়ার পর মেয়র ওই এলাকার সড়ক সংস্কারের দায়িত্বে থাকা নির্বাহী প্রকৌশলীর কাছে বিষয়টি (কেন সড়ক খারাপ) জানতে চান। এ সময় নির্বাহী প্রকৌশলী শফিউল্লাহ সিদ্দিক ভূঁইয়া দাঁড়িয়ে বলেন, কাউন্সিলর যে সড়কের কথা বলছেন ওই সড়কের কাজের জন্য দরপত্র ডাকার বিষয়টি প্রক্রিয়াধীন। এমন উত্তর শোনার পর মেয়র বলেন, ‘এত দিন করেন নাই কেন। আপনাকে এখনই বরখাস্ত করা হলো।’ এরপর মেয়র বলেন, প্রকল্প পরিচালক কে আছেন দাঁড়ান। তখন ডিএসসিসির অতিরিক্ত প্রধান প্রকৌশলী মো. আসাদুজ্জামান বলেন, ‘স্যার, আমরা ওই এলাকায় যখন কাজ শুরু করেছিলাম, তখন সড়কের অবস্থা খারাপ ছিল না।’ তখন মেয়র জানতে চান কবে কাজ শুরু করেছিলেন? তখন আসাদুজ্জামান বলেন, ‘২০১৫, ১৬ ও ১৭ সালে উদ্যোগ নিয়েছি। ২০১৮ সালে কার্যক্রম গ্রহণ করেছি।’ এরপর মেয়র বলেন, ‘আগে এই এলাকায় পরিকল্পনা নেননি কেন।’ পরে মেয়র ওই কাউন্সিলরের কাছে জানতে চান, রাস্তা কত দিন ধরে ভাঙা? তখন কাউন্সিলর বলেন, তিন বছর ধরে ভাঙা। এ কথা শোনার পর মেয়র ওই এলাকার দায়িত্বে থাকা নির্বাহী প্রকৌশলীকে কারণ দর্শানোর নোটিশ দেওয়ার নির্দেশন দেন এবং বলেন, সন্তোষজনক জবাব না পেলে ওনাকে বরখাস্ত করা হবে। 
প্রশ্ন করার পর ১০ মিনিটের আলোচনায় মেয়র বুঝলেন, রাস্তার আসলে কী অবস্থা। ওই সাংবাদিককে পুরস্কার দেবেন কি না, সে বিষয়ে আর কিছু বলেননি তিনি।
এর আগে ডেঙ্গু পরিস্থিতি নিয়েও মেয়র সাঈদ খোকনের কাছে সাংবাদিকদের প্রশ্ন ছিল। সেপ্টেম্বরের প্রথম সপ্তাহে ডেঙ্গু পরিস্থিতি নিয়ন্ত্রণে আসবে, কিছুদিন আগে মেয়র এমন বক্তব্য দিয়েছিলেন। এ বিষয়ে এক সাংবাদিক জানতে চাইলে তিনি বলেন, নাগরিকদের সচেতনতা, সহযোগিতা, কাউন্সিলরদের অক্লান্ত পরিশ্রম এবং গণমাধ্যমের যুক্তি দিয়ে সমালোচনা—সব বিষয় ডেঙ্গু পরিস্থিতি নিয়ন্ত্রণে আসতে শুরু করেছে। চলতি সপ্তাহের শেষের দিকে পরিস্থিতির আরও উন্নতি ঘটবে বলে মেয়র দাবি করেন।
মেয়রের উদ্দেশে আরেক সাংবাদিক বলেন, কাউন্সিলরদের আবেদনের কারণে দুই বছর আগে পরিচ্ছন্নতাকর্মী ও মশকনিধনকর্মীদের নিয়ন্ত্রণের দায়িত্ব তাঁদের দেওয়া হয়েছিল। কিন্তু নগরবাসীর অভিযোগ, এই দায়িত্ব কাউন্সিলররা ঠিকমতো পালন করেন না। এই প্রশ্নের জবাব মেয়র দেওয়ার আগেই ক্ষুব্ধ হয়ে ওঠেন কাউন্সিলররা। তাঁরা চিৎকার, হইচই করতে থাকেন। উপস্থিত কাউন্সিলরদের কয়েকজন ওই সাংবাদিকের দিকে তেড়ে আসার চেষ্টা করেন। কাউন্সিলরদের চিৎকার-চেঁচামেচিতে মিলনায়তনে বিশৃঙ্খলা দেখা দেয়। প্রায় পাঁচ মিনিট ধরে এ অবস্থা চলতে থাকে। এ সময় মেয়র বারবার কাউন্সিলরদের শান্ত হওয়ার অনুরোধ করলেও তাঁরা হইচই বন্ধ করেননি। পরে চেয়ার থেকে দাঁড়িয়ে তিনি উচ্চ স্বরে বলতে থাকেন, ‘সাংবাদিকেরা আমাদের আমন্ত্রিত অতিথি। তাঁদের সঙ্গে আপনাদের এমন আচরণ দুঃখজনক। আপনারা দয়া করে শান্ত হোন।’ এরপর সবাই শান্ত হলে তড়িঘড়ি করে সংবাদ সম্মেলন শেষ করা হয়।



কুমিল্লায় একই স্থানে দুর্ঘটনার পর দুর্ঘটনা, এএসআইসহ নিহত ৩


কুমিল্লার চৌদ্দগ্রাম উপজেলায় ৪০ মিনিটের ব্যবধানে একই স্থানে সড়ক দুর্ঘটনায় হাইওয়ে পুলিশের সহকারী উপপরিদর্শকসহ (এএসআই) তিনজন নিহত হয়েছেন। আহত হয়েছেন দুজন। আজ সোমবার ভোরে উপজেলার বাবুর্চিবাজার এলাকায় ঢাকা-চট্টগ্রাম মহাসড়কে এ দুর্ঘটনা ঘটে।নিহত তিনজন হলেন এএসআই আক্তার হোসেন, মো. সুমন (২৪) ও ফাহাদ মিয়া (২২)। দুর্ঘটনায় আহত দুজনকে ঢাকা মেডিকেল কলেজ হাসপাতালে পাঠানো হয়েছে।
চৌদ্দগ্রামের নিয়াবাজার হাইওয়ে পুলিশ ফাঁড়ির দায়িত্বপ্রাপ্ত পুলিশের পরিদর্শক আবুল কালাম আজাদ বলেন, আজ ভোর পাঁচটার দিকে ঢাকা থেকে চট্টগ্রামগামী একটি কাভার্ড ভ্যান বাবুর্চিবাজার এলাকায় এলে পেছন দিক থেকে আরেকটি কাভার্ড ভ্যান সেটিকে সজোরে ধাক্কা দেয়। এতে দুই কাভার্ড ভ্যানের চালকের সহকারী মো. সুমন ও ফাহাদ মিয়া ঘটনাস্থলেই নিহত হন। খবর পেয়ে মিয়াবাজার হাইওয়ে পুলিশের সদস্যরা রেকার নিয়ে কাভার্ড ভ্যান সরাতে ঘটনাস্থলে পৌঁছান। উদ্ধারকাজ শুরু হয়। ভোর ৫টা ৪০ মিনিটের দিকে আরেকটি কাভার্ড ভ্যান রেকার মেশিনকে ধাক্কা দেয়। সে সময় রেকার মেশিনের সামনে থাকা থানা-পুলিশের পিকআপ ভ্যানটি ধাক্কা খেয়ে মহাসড়কের পাশে খাদে পড়ে যায়। এতে পিকআপ ভ্যানের ভেতরে থাকা পুলিশের এএসআই আক্তার হোসেন নিহত হন। আহত হন রেকার মেশিনের চালক ও সহকারী। তাঁদের উদ্ধার করে ঢাকা মেডিকেল কলেজ হাসপাতালে পাঠানো হয়েছে।



সবুজের সেঞ্চুরি


দেশে পরিবেশবান্ধব কারখানা ও ভবনের সংখ্যা এখন ১০৮। তার মধ্যে পোশাক ও বস্ত্র খাতেই ৯৫টি, যা বিশ্বে সর্বোচ্চ। তার মধ্যে সেরা ১০–এর ৬টিই বাংলাদেশের। 
ক্রিকেটার সাকিব, মুশফিক, মাহমুদউল্লাহরা এখন অহরহই সেঞ্চুরি করেন। অভিনন্দন পান। তাঁদের সাফল্যে উচ্ছ্বসিত হয় দেশের মানুষ। এবার দেশের উদ্যোক্তারাও অন্য রকম এক সেঞ্চুরি করে ফেললেন। বিভিন্ন এলাকায় এক শর বেশি পরিবেশবান্ধব কারখানা ও বাণিজ্যিক ভবন নির্মাণ করেছেন তাঁরা। এটির সুফল পাবে দেশের অর্থনীতি ও দেশের সাধারণ মানুষ। 
পোশাকশিল্পের উদ্যোক্তা সাজ্জাদুর রহমান মৃধার হাত ধরে ২০১২ সালে প্রথম পরিবেশবান্ধব কারখানার যাত্রা শুরু হয় বাংলাদেশে। পাবনার ঈশ্বরদী ইপিজেডে তিনি স্থাপন করেন ভিনটেজ ডেনিম স্টুডিও। তাঁর দেখানো পথ ধরে ৯৪টি পরিবেশবান্ধব পোশাক কারখানা ও বস্ত্রকল হয়েছে। পিছিয়ে নেই অন্যরাও। শিপইয়ার্ড, জুতা, ও ইলেকট্রনিক পণ্য নির্মাণেও আছে পরিবেশবান্ধব কারখানা। বাণিজ্যিক ভবনও হচ্ছে। তবে অন্য যে কোনো দেশের চেয়ে বর্তমানে বাংলাদেশেই সবচেয়ে বেশি পরিবেশবান্ধব পোশাক ও বস্ত্রকল রয়েছে। 
দেশে এক শর বেশি পরিবেশবান্ধব কারখানা হলেও সেগুলো কিন্তু যেনতেন মানের না। উদাহরণ দিলেই বিষয়টি পরিষ্কার হয়ে যাবে। বিশ্বে জিনস বা ডেনিম কাপড় উৎপাদন করার প্রথম পরিবেশবান্ধব কারখানা বাংলাদেশের ময়মনসিংহের ভালুকায় এনভয় টেক্সটাইল। নারায়ণগঞ্জের আদমজী ইপিজেডে রেমি হোল্ডিংস, সারা বিশ্বের মধ্যে দ্বিতীয় সর্বোচ্চ নম্বর পাওয়া পরিবেশবান্ধব পোশাক কারখানা। আবার নারায়ণগঞ্জের উত্তর নরসিংহপুরের প্লামি ফ্যাশনস, নিট পোশাক তৈরি করা বিশ্বের প্রথম ও শীর্ষ নম্বর পাওয়া পরিবেশবান্ধব কারখানা।
সারা বিশ্বের বেশ কিছু প্রতিষ্ঠান পরিবেশবান্ধব স্থাপনার সনদ দিয়ে থাকে। তাদের মধ্যে একটি মার্কিন যুক্তরাষ্ট্রের ইউএস গ্রিন বিল্ডিং কাউন্সিল (ইউএসজিবিসি)। তারা ‘লিড’ নামে পরিবেশবান্ধব স্থাপনার সনদ দিয়ে থাকে। লিডের পূর্ণাঙ্গ রূপ লিডারশিপ ইন এনার্জি অ্যান্ড এনভায়রনমেন্টাল ডিজাইন। সনদটি পেতে একটি প্রকল্পকে ইউএসজিবিসির তত্ত্বাবধানে নির্মাণ থেকে উৎপাদন পর্যন্ত বিভিন্ন বিষয়ে সর্বোচ্চ মান রক্ষা করতে হয়। ভবন নির্মাণ শেষ হলে কিংবা পুরোনো ভবন সংস্কার করেও আবেদন করা যায়। 
১৯৯৩ সালে প্রতিষ্ঠিত হয় ইউএসজিবিসি। সংস্থাটির অধীনে কলকারখানার পাশাপাশি বাণিজ্যিক ভবন, স্কুল, হাসপাতাল, বাড়ি, বিক্রয়কেন্দ্র, প্রার্থনাকেন্দ্র ইত্যাদি পরিবেশবান্ধব স্থাপনা হিসেবে গড়ে তোলা যায়। বর্তমানে বিশ্বের ১৬৭ দেশে লিড সনদ পাওয়া স্থাপনার সংখ্যা ৯২ হাজারের বেশি। লিড সনদের জন্য ৯টি শর্ত পরিপালনে মোট ১১০ পয়েন্ট আছে। এর মধ্যে ৮০ পয়েন্টের ওপরে হলে ‘লিড প্লাটিনাম’, ৬০-৭৯ হলে ‘লিড গোল্ড’, ৫০-৫৯ হলে ‘লিড সিলভার’ এবং ৪০-৪৯ হলে ‘লিড সার্টিফায়েড’ সনদ মেলে।
বাংলাদেশের পরিবেশবান্ধব স্থাপনাগুলোর একটি ছাড়া সবগুলো ইউএসজিবিসির অধীনে সনদ পেয়েছে। সংস্থাটির ওয়েবসাইট ঘেঁটে দেখা গেছে, গত বৃহস্পতিবার পর্যন্ত বাংলাদেশের ১০৭টি স্থাপনা লিড সনদ পেয়েছে। তার মধ্যে লিড প্লাটিনাম ২৮টি, গোল্ড ৬৬টি, সিলভার ১১টি এবং ২টি সার্টিফায়েড সনদ পেয়েছে। ১০৭টি পরিবেশবান্ধব স্থাপনার মধ্যে ৯৫টিই পোশাক ও বস্ত্র খাতের কারখানা। বর্তমানে ৫০০-এর বেশি প্রকল্প পরিবেশবান্ধব হতে ইউএসজিবিসির অধীনে কাজ চলছে। তা ছাড়া দেশের একমাত্র পরিবেশবান্ধব জাহাজভাঙার ইয়ার্ড পিএইচপি শিপ ব্রেকিং অ্যান্ড রিসাইক্লিং ইন্ডাস্ট্রিজ। চট্টগ্রামের সীতাকুণ্ডে পিএইচপি গ্রুপের এই ইয়ার্ড ২০১৭ সালে হংকং ইন্টারন্যাশনাল কনভেনশন অনুযায়ী পরিবেশবান্ধব শিপ ইয়ার্ডের মর্যাদা পায়।
সাধারণত অন্যান্য স্থাপনার চেয়ে পরিবেশবান্ধব স্থাপনায় ৫-২০ শতাংশ খরচ বেশি হয়। তবে বাড়তি খরচ করলেও দীর্ঘমেয়াদি সুফল পাওয়া যায়। ইউএসজিবিসি লিড সনদ পেতে স্থাপনা নির্মাণে ৯টি শর্ত পরিপালন করতে হয়। তার মধ্যে আছে এমন নির্মাণসামগ্রী ব্যবহার করতে হয়, যাতে কার্বন নিঃসরণ কম হয়। এ জন্য পুনরুৎপাদনের মাধ্যমে তৈরি ইট, সিমেন্ট ও ইস্পাত লাগে। বিদ্যুৎ খরচ কমাতে সূর্যের আলো, বিদ্যুৎসাশ্রয়ী বাতি ও সৌরবিদ্যুৎ ব্যবহার করতে হয়। ভূগর্ভস্থ পানির ব্যবহার কমাতে বৃষ্টির পানি সংরক্ষণের পাশাপাশি পানি সাশ্রয়ী কল ও ব্যবহৃত পানি প্রক্রিয়াজাত করে পুনরায় ব্যবহার উপযোগী করতে হয়। এ ছাড়া স্থাপনায় পর্যাপ্ত খোলা জায়গা রাখার বাধ্যবাধকতা আছে। সব মিলিয়ে পরিবেশবান্ধব স্থাপনায় ২৪-৫০ শতাংশ বিদ্যুৎ, ৩৩-৩৯ শতাংশ কার্বন নিঃসরণ এবং ৪০ শতাংশ পানি ব্যবহার কমানো সম্ভব। তার মানে দেশে পরিবেশবান্ধব স্থাপনার সংখ্যা যত বেশি হবে, ততই তা পরিবেশের ওপর চাপ কমাবে। 
পরিবেশবান্ধব স্থাপনায় অর্থনীতি, পরিবেশ ও মানুষ উপকৃত হয়, এমনটাই বললেন পরামর্শক প্রতিষ্ঠান ৩৬০ ডিগ্রি টোটাল সলিউশনের ব্যবস্থাপনা পরিচালক অনন্ত আহমেদ। তিনি প্রথম আলোকে বলেন, পরিবেশবান্ধব কারখানার মাধ্যমে বিদ্যুৎ ও পানির খরচ কমপক্ষে ২৫ শতাংশ কমানো যায়। তাতে বিপুল পরিমাণ ব্যয় সাশ্রয় হয়। তা ছাড়া পরিবেশবান্ধব কারখানায় উন্নত কর্মপরিবেশের কারণে কর্মীদের উৎপাদনশীলতাও বাড়ে। 
 শুরুর গল্প আগেই বলা হয়েছে, ভিনটেজ ডেনিম স্টুডিও দিয়ে দেশে পরিবেশবান্ধব কারখানার যাত্রা শুরু হয়। তবে গত সাত বছরে শতাধিক পরিবেশবান্ধব স্থাপনা হওয়ার পেছনে ভূমিকা রেখেছে সাভারের রানা প্লাজা ধস। সেই ভয়াবহ দুর্ঘটনার পর পোশাক কারখানার কর্মপরিবেশ নিয়ে বড় রকমের প্রশ্ন ওঠে। তখন বিদেশি ক্রেতাদের চাপে কর্মপরিবেশ উন্নয়নে লেগে পড়েন উদ্যোক্তারা। তাঁরা কারখানার বিভিন্ন ত্রুটি সংশোধন করার পাশাপাশি পরিবেশবান্ধব নতুন কারখানা নির্মাণ শুরু করেন। কেউ কেউ আবার পুরোনো কারখানাকেই পরিবেশবান্ধব করার উদ্যোগ নেন। 
চট্টগ্রামের প্যাসিফিক জিনসের কারখানা লিড গোল্ড সনদ পেয়েছে। প্রতিষ্ঠানটির পরিচালক সৈয়দ মোহাম্মদ তানভীর বলেন, ‘রানা প্লাজা ধসের পর কারখানার মান উন্নয়নের তাগিদ ও পরিবেশের প্রতি দায়বদ্ধতা থেকেই আমরা পুরোনো কারখানাকে পরিবেশবান্ধব হিসেবে গড়ে তুলেছি। অনেক উদ্যোক্তাই সেই কাজটি করেছেন। সে জন্যই বিশ্বের অন্য যেকোনো দেশের চেয়ে আমাদের দেশের কারখানা এখন অনেক বেশি নিরাপদ।’ 
 প্লামি ও শুনিভার্সের গল্প ফটক দিয়ে ঢুকতেই সারি সারি গাছ। বেশ খানিকটা এগোনোর পর ছিমছাম কারখানা ভবন। চট করে কেউ দেখলে বুঝতেই পারবেন না যে ভেতরে দেড় হাজার নারী-পুরুষ বিদেশি নামীদামি ব্র্যান্ডের জন্য পোশাক তৈরি করছেন। খোলামেলা পরিবেশ। চারপাশে প্রচুর গাছপালা। আলাদা ভবনে রয়েছে শিশু দিবাযত্ন ও চিকিৎসাকেন্দ্র এবং বিশাল খাবার কক্ষ।
নারায়ণগঞ্জের সদর উপজেলার কাশিপুর ইউনিয়নের উত্তর নরসিংহপুরে প্লামি ফ্যাশনসের চিত্র এটি। ২০১৫ সালে যাত্রা শুরু করে প্রতিষ্ঠানটি। গত বুধবার কারখানাটিতে গিয়ে দেখা গেল, গত চার বছরেও প্লামি এতটুকু রং হারায়নি। 
২১ বিঘা জমির ৬২ শতাংশ জায়গা উন্মুক্ত রেখে প্লামির মূল কারখানাটি করা হয়েছে। দুই তলাবিশিষ্ট কারখানার চারপাশে স্বচ্ছ কাচের কারণে পর্যাপ্ত পরিমাণে সূর্যের আলো ভেতরে আসে। সে জন্য বৈদ্যুতিক বাতির প্রয়োজন কম হয়। বৃষ্টির পানি ধরে রাখার জন্য ভূগর্ভে নির্মাণ করা হয়েছে একাধিক জলাধার। সেই পানি ব্যবহারের পাশাপাশি বাথরুমে পানিসাশ্রয়ী কল লাগানো হয়েছে। এসব কারণে কারখানাটিতে বিদ্যুৎ ও পানি ব্যবহার ৪০ শতাংশ কম হয়।
জানতে চাইলে প্লামি ফ্যাশনসের ব্যবস্থাপনা পরিচালক ফজলুল হক প্রথম আলোকে বলেন, ‘মুনাফার জন্য আমরা ব্যবসা করি। তবে আত্মতৃপ্তি ও দায়িত্ববোধের একটি বিষয় তো আছেই। দেশ ও শিল্পের প্রতি দায়বদ্ধতার জায়গা থেকেই পরিবেশবান্ধব কারখানা করেছি। সে জন্য আমরা বেশ খুশি।’ 
অন্যদিকে দেশের একমাত্র পরিবেশবান্ধব জুতার কারখানা ময়মনসিংহের ভালুকার শুনিভার্স ফুটওয়্যার। কারখানাটিতে দিনে গড়ে সাড়ে চার হাজার জোড়া জুতা উৎপাদন হয়, যার পুরোটাই ইউরোপের বিভিন্ন দেশে রপ্তানি হচ্ছে। 
আমাদের ভালুকা প্রতিনিধি জানান, মূল ফটকের দিয়ে কয়েক কদম প্রশাসনিক ভবন। তার বাঁ দিকে কারখানা ভবন। ভেতরের পরিবেশটা সাজানো–গোছানো। ভবনের নকশাটি এমনভাবে করা হয়েছে, যাতে করে সূর্যের আলোতে কাজ করতে পারেন শ্রমিকেরা। বৃষ্টির পানি ধরে তা পরিশোধন করে ব্যবহার করা হয়। শ্রমিকদের খাবারের জন্য আছে আলাদা জায়গা। প্রতিটি ভবনের আশপাশে লাগানো হয়েছে বিভিন্ন ধরনের ফলের গাছ। 
শুনিভার্সের ব্যবস্থাপনা পরিচালক রিয়াদ মাহমুদ প্রথম আলোকে বলেন, পোশাকের পরই সম্ভাবনাময় খাত চামড়া। তা ছাড়া পোশাকশিল্পের কমপ্লায়েন্সের বিষয়গুলো অবধারিতভাবেই চামড়া খাতে চলে আসবে। সেটি উপলব্ধি করতে পেরেই আমরা পরিবেশবান্ধব কারখানা করেছি।
 সর্বোচ্চ সনদ যাদেরপোশাক ও বস্ত্র খাতের লিড প্লাটিনাম সনদ পাওয়া কারখানার সংখ্যা ২৪। সেগুলো হচ্ছে ভিনটেজ ডেনিম স্টুডিও, জেনেসিস ওয়াশিং ও জেনেসিস ফ্যাশনস, কলাম্বিয়া ওয়াশিং প্ল্যান্ট, ইউএইচএম লিমিটেড, প্লামি ফ্যাশনস, বিটপী গ্রুপের রেমি হোল্ডিংস ও তারাসিমা অ্যাপারেল, ডিজাইনার ফ্যাশনস, মিথিলা টেক্সটাইল ইন্ডাস্ট্রিজ, কানিজ ফ্যাশনস, এসকিউ কোলব্লেনস, এসকিউ সেলসিয়াস ২, এসকিউ বিরিকিনা, এসকিউ সেন্ট্রাল, ইকোটেক্স, এআর জিনস, গ্রিন টেক্সটাইল লিমিটেডের ইউনিট ৩, পাইওনিয়ার ডেনিম, কেনপার্ক ২ এবং দ্য সিভিল ইঞ্জিনিয়ারিং লিমিটেড ওভেন অ্যান্ড ইউনিট ২। পোশাক ও বস্ত্র খাতের বাইরে ৪টি লিড প্লাটিনাম সনদ পেয়েছে এএসজি ফ্যান ফ্যাক্টরি, বিআইএফএফএল, সিটিস্কেপ ও সায়হাম টাওয়ার। 
 পোশাকের গ্রিন ব্র্যান্ডিং পোশাক ও বস্ত্র খাতে ৯৫টি পরিবেশবান্ধব কারখানা হয়েছে। অর্জনটিকে বহির্বিশ্বে তুলে ধরতে পারলে পোশাকের বাড়তি দাম পাওয়া সম্ভব। তবে সেই কাজটি সঠিকভাবে শুরু করা যায়নি বলে পরিবেশবান্ধব কারখানার উদ্যোক্তারা আক্ষেপ করলেন। 
জানতে চাইলে তৈরি পোশাকশিল্পমালিকদের সংগঠন বিজিএমইএর সভাপতি রুবানা হক প্রথম আলোকে বলেন, ‘পরিবেশবান্ধব কারখানা পোশাকশিল্পের জন্য বড় শক্তি। আমাদের শিল্পকে নিরাপদ ও টেকসই করতে সহায়তা করছে কারখানাগুলো। এটিকে কাজ লাগাতে আমরা কাজ শুরু করেছি। ইউএসজিবিসির সঙ্গে আমরা শিগগিরই একটি সমঝোতা স্মারক সই করব। তারা আমাদের পরিবেশবান্ধব কারখানার প্রচার-প্রচারণা চালাবে। তা ছাড়া আমরা নিজেরাও ব্র্যান্ডিংয়ে নামব।’ 



চোট বিদায় করে দিল জোকোভিচকে



ইউএস ওপেনের চতুর্থ রাউন্ড থেকে চোটের কারণে অবসর নিয়েছেন শীর্ষ বাছাই ও বর্তমান চ্যাম্পিয়ন সার্বিয়ান তারকা নোভাক জোকোভিচ। সুইস তারকা স্টানিসলাস ভাভরিঙ্কার বিপক্ষে খেলতে গিয়ে তৃতীয় সেটের পর আর খেলা চালিয়ে যেতে পারেননি তিনি। ফলে কোয়ার্টারে উঠে গেছেন ভাভরিঙ্কা।
কাঁধের চোটটা বেশ কয়েক দিন ধরে ভোগাচ্ছিল। তবে চোটটা যে বড় আকার ধারণ করে ইউএস ওপেনে শেষ পর্যন্ত খেলতেই দেবে না, এটা হয়তো নোভাক জোকোভিচ নিজেও ভাবেননি। সে ভয়টাই সত্যি হয়েছে। কাঁধের চোট নিয়ে চতুর্থ রাউন্ডে সুইস তারকা স্টানিসলাস ভাভরিঙ্কার সঙ্গে খেলতে নেমেছিলেন ‘জোকার'। তৃতীয় সেট চলতে না চলতেই চোটের কাছে হার মানলেন তিনি। অবসর নিলেন। আর সে সুযোগে কোয়ার্টারে উঠে গেলেন ভাভরিঙ্কা।
অবশ্য অবসর নেওয়ার আগেই দুই সেট হেরে বসেছিলেন তিনি। ৬-৪, ৭-৫ গেমে দুই সেট জেতার পর তৃতীয় সেটেও ২-১ গেমে এগিয়ে ছিলেন ভাভরিঙ্কা। তৃতীয় সেটটা জিততে না পারলে এমনিতেই ম্যাচটা হেরে বসতেন বর্তমান চ্যাম্পিয়ন। কিন্তু সে পর্যন্ত খেলার সুযোগই পেলেন না। অথচ ২০১৬ সালের ইউএস ওপেন ফাইনাল হারের বদলা নিতে এবার মাঠে নেমেছিলেন জোকোভিচ। ২০১৬ সালে আর্থার অ্যাশে ফাইনাল ম্যাচে এই ভাভরিঙ্কার সঙ্গেই ৭-৬, ৪-৬, ৫-৭, ৩-৬ সেটে হেরে বসেছিলেন তিনি। কাঁধের চোট সেই বদলাটা নিতে দিল না! ক্যারিয়ারে ওর পর আর কোনো গ্র্যান্ড স্ল্যাম জিততে পারেননি ভাভরিঙ্কা। আর ওদিকে গত তিন বছরে জোকোভিচ নিজেকে ছাড়িয়ে গেছেন প্রতি মুহূর্তে।
২০০৬ সালের পর এই প্রথমবারের মতো ইউএস ওপেনের কোয়ার্টার ফাইনালের আগেই বিদায় নিলেন জোকোভিচ।
জোকোভিচকে ‘বিদায়’ করিয়ে দেওয়ার জন্য স্বদেশি তারকা রজার ফেদেরারের কাছে একটা ধন্যবাদ হয়তো চাইতেও পারেন ভাভরিঙ্কা। জোকোভিচকে আটকানো না গেলে, আর ওদিকে নিজের ম্যাচগুলো ফেদেরার ঠিকভাবে জিতলে সেমিতেই দেখা হয়ে যেত ফেদেরার-জোকোভিচের। ২০১২ সালের উইম্বলডনের পর কোনো গ্র্যান্ড স্লামে জোকোভিচকে হারাতে পারেননি ফেদেরার! কিছুদিন আগেও মহাকাব্যিক এক উইম্বলডন ফাইনালে ৩৮ বছর বয়সী সুইস তারকাকে হারিয়েছেন জোকোভিচ। পথের 'কাঁটা' সরানোর জন্য স্বদেশি ভাভরিঙ্কাকে একটা ধন্যবাদ দিতেই পারেন ফেদেরার!
তবে এভাবে জিতে ভাভরিঙ্কা নিজেও সন্তুষ্ট নন, ‘নোভাক আমার অনেক ভালো বন্ধু। অসাধারণ একজন চ্যাম্পিয়ন সে। অবশ্যই এভাবে জিতে আমার ভালো লাগছে না। গোটা ক্যারিয়ারে আমরা অসাধারণ কিছু ম্যাচ খেলেছি। এভাবে কেউ ম্যাচ শেষ করতে চায় না।’
তবে চোটের কারণে কিন্তু এবারই প্রথম অবসর নিলেন না জোকোভিচ। এর আগে গিলের্মো কোরিয়ার বিপক্ষে ২০০৫ ফ্রেঞ্চ ওপেনে অবসর নিয়েছিলেন তিনি। ২০০৬ সালের ফ্রেঞ্চ ওপেন ও ২০০৭ সালের উইম্বলডনে অবসর নিয়েছিলেন রাফায়েল নাদালের বিপক্ষে ম্যাচ দুটিতে। ২০০৯ সালের অস্ট্রেলিয়ান ওপেনে অবসর নিয়েছিলেন অ্যান্ডি রডিকের বিপক্ষে ম্যাচটায়। সর্বশেষ ২০১৭ সালের উইম্বলডনে টমাস বার্ডিচের বিপক্ষে অবসর নিয়েছিলেন তিনি।
এদিকে চতুর্থ রাউন্ডে বেলজিয়ান তারকা ডেভিড গোফিনকে ৬-২, ৬-২, ৬-০ সেটে উড়িয়ে দিয়ে কোয়ার্টার ফাইনালে উঠেছেন রজার ফেদেরার। ভাভরিঙ্কা ছাড়াও কোয়ার্টারে ফেদেরারের সঙ্গী হয়েছেন দিমিত্রি মেদভেদেভ ও গ্রিগর দিমিত্রভ। কোয়ার্টারে দিমিত্রভের বিপক্ষে লড়বেন ফেদেরার।
এদিকে মহিলা এককে কোয়ার্টারে ফাইনালে উঠেছেন সেরেনা উইলিয়ামস, তবে হেরে গেছেন দ্বিতীয় বাছাই অ্যাশলি বার্টি।



পাপ-পুণ্যে নতুন নায়িকা সুমী


চাঁদপুরে নতুন সিনেমা ‘পাপ–পুণ্য’র শুটিং শুরু করেছেন পরিচালক গিয়াসউদ্দিন সেলিম। এই ছবিতে আফসানা মিমি, চঞ্চল চৌধুরী ও সিয়ামের অভিনয়ের খবরটি কমবেশি সবাই জানেন। ছবিতে আরও একজন নতুন নায়িকা অভিনয় করবেন, এমন শোনা যাচ্ছিল। কিন্তু তিনি কে—নির্ভরযোগ্য সূত্রে তা জানা যাচ্ছিল না। অবশেষে পরিচালক ও প্রযোজনা প্রতিষ্ঠান ইমপ্রেস টেলিফিল্ম সূত্রে জানা গেছে, ছবিতে অভিনয় করতে যাওয়া নতুন নায়িকার নাম শাহনাজ সুমী।বড় পর্দায় মুক্তিপ্রতীক্ষিত ১১টি স্বল্পদৈর্ঘ্য চলচ্চিত্রের সমন্বয়ে ইমপ্রেস টেলিফিল্মের ছবি ইতি তোমারই ঢাকায় একটি চলচ্চিত্রে অভিনয় করেন সুমী। পূর্ণদৈর্ঘ্য চলচ্চিত্রে এই প্রথম অভিনয় করতে যাচ্ছেন তিনি। ছবির পরিচালক গিয়াসউদ্দিন সেলিম বলেন, ‘আমার ছবিতে সাথী নামের একটি চরিত্রে অভিনয় করছেন সুমী। এই চরিত্রের জন্য বেশ কয়েকজনের অডিশন নিয়েছিলাম, কিন্তু ওকে আমার চরিত্রের জন্য সবচেয়ে উপযোগী মনে হয়েছে।’
পাপ-পুণ্য ছবির গল্প ও চিত্রনাট্য লিখছেন পরিচালক নিজেই। এই সিনেমায় সিয়ামের নায়িকা হিসেবে দেখা যাবে সুমীকে। ২০১৬ সালে চ্যানেল আই সেরা নাচিয়ের সিজন থ্রিতে সেরা দশে ছিলেন। অভিনয়ের শুরু সালাহউদ্দিন লাভলুর সোনার পাখি রুপার পাখি নাটক দিয়ে।



গাড়ি কিনুন ঋণে


নিজের একটা গাড়ি কে চায় না। প্রতি মাসে যদি ৩০ হাজার টাকা আয় করেন। তাহলে আপনিও হতে পারেন একটা গাড়ির মালিক। গাড়ি কিনতে ঋণ পাওয়া এখন আর কঠিন কিছুই নয়। সহজ শর্ত ও প্রতিযোগিতামূলক সুদহার—এ দুটো মিলেই গাড়ি এখন সচ্ছল গ্রাহকদের হাতের মুঠোয়। 
গাড়ি কিনতে দামের অর্ধেক জোগান দিচ্ছে ব্যাংক। আর আর্থিক প্রতিষ্ঠানগুলো গাড়ি কিনতে ধরতে গেলে পুরো ঋণই দিচ্ছে। তাই নিজের প্রয়োজনে গাড়ি কেনা এখন আর আহামরি কোনো স্বপ্ন নয়। তাই যাঁরা গাড়ির মালিক হতে চান, তাঁরা যোগাযোগ করুন ব্যাংক ও আর্থিক প্রতিষ্ঠানগুলোর সঙ্গে। বাংলাদেশের গাড়ি কেনার ঋণসেবা খুব বেশি দিন আগের নয়। তবে উন্নত দেশগুলোতে সবাই ঋণ নিয়েই গাড়ি কিনে থাকেন। 
খোঁজ নিয়ে জানা গেছে, বর্তমানে দেশি-বিদেশি ব্যাংক ও আর্থিক প্রতিষ্ঠানগুলোতে গ্রাহক ভেদে গাড়ির ঋণের সুদহার ১১ থেকে ১৪ শতাংশ। এসব ঋণ ৫ থেকে ৬ বছর মেয়াদি। গাড়ি কেনার পরের মাস থেকেই ঋণ শোধ শুরু করতে হয়। ঋণে কেনা গাড়ির মালিক হয় ঋণদাতা প্রতিষ্ঠান ও গ্রাহক দুজনই। ঋণ শোধ হয়ে গেলে পুরো মালিকানা গ্রাহকের নামে স্থানান্তর হয়। নতুন বা রিকন্ডিশন্ড দুই ধরনের গাড়ি কিনতেই এ ঋণ পাওয়া যায়। আর গাড়ি ঋণের প্রক্রিয়া শেষ হতেও বেশি দিন লাগে না। পেশাভেদে শিক্ষক, চিকিৎসক, নারী উদ্যোক্তা ও তরুণ নির্বাহীরা গাড়ি কিনতে বিশেষ সুবিধা পাচ্ছেন। 
তবে মনে রাখতে হবে, ঋণের কিস্তি শোধ করতে না পারলে ঋণদাতা প্রতিষ্ঠান গাড়ি জব্দ করে ফেলে। এরপর ঋণ শোধ করতে সেই গাড়ি বিক্রি করে দেয়। এ জন্য গাড়ি ঋণের ক্ষেত্রে ঋণদাতা প্রতিষ্ঠানগুলো অনেকটাই চিন্তামুক্ত। 
এবার দেখে নেওয়া যাক গাড়ির ঋণ নিতে কী কী নথিপত্র প্রয়োজন। লাগবে আবেদন ফরম, ছবি, জামানতদারের ছবি ও আইডি, কর শনাক্তকরণ নম্বর (টিআইএন), ব্যাংক হিসাবের বিবরণী, আগের ঋণ থাকলে তার বিবরণী, আবাসিক পরিচয় নিশ্চিত হতে বিদ্যুৎ বা পানির বিল। আর যে গাড়ি কিনতে চান তার মূল্যতালিকা। 
আইডিএলসির কনজ্যুমার বিভাগের মহাব্যবস্থাপক সৈয়দ জাভেদ নূর এ নিয়ে বলেন, গাড়ির ঋণ তুলনামূলক নিরাপদ। ৫ থেকে ৬ বছরের মধ্যে আদায় হয়ে যায়। তবে এখন গাড়ির ঋণের চাহিদা একটু কম। আর সব প্রতিষ্ঠানের হাতে ঋণ দেওয়ার মতো পর্যাপ্ত টাকাও নেই। 
গাড়ি কিনতে আগে ব্যাংকের ২০ লাখ টাকা ঋণ দেওয়ার সুযোগ ছিল, ২০১৪ সালে তা বাড়িয়ে ৪০ লাখ টাকা করা হয়। একই সঙ্গে গাড়ি কেনায় ঋণ ও নিজস্ব অর্থের অনুপাতে পরিবর্তন এনে ৫০: ৫০ করা হয়। আগে গাড়ির দামের সর্বোচ্চ ৩০ শতাংশ ঋণ দিতে পারত ব্যাংক। তবে আর্থিক প্রতিষ্ঠানগুলো ১ কোটি টাকা পর্যন্ত ঋণসুবিধা দিচ্ছে। 
 সূত্রমতে, গ্রাহকদের সুবিধা দিতে ব্যাংক ও আর্থিক প্রতিষ্ঠানগুলো এখন নিজেরাই গাড়িবিক্রেতা প্রতিষ্ঠানগুলোর সঙ্গে চুক্তিবদ্ধ হচ্ছে। বর্তমানে গাড়ি কিনতে ঢাকা, ইস্টার্ণ, ডাচ্-বাংলা, পূবালী, প্রাইম, সিটি, ইসলামী, ব্র্যাক, ইউসিবি, এমটিবি, এক্সিম, ট্রাস্ট, ওয়ান, আইএফআইসি, এবিসহ আরও কয়েকটি ব্যাংক ঋণ দিচ্ছে। আর বিদেশি খাতের স্ট্যান্ডার্ড চার্টার্ড ব্যাংক ও এইচএসবিসিরও গাড়ির ঋণ সুবিধা আছে। আর্থিক প্রতিষ্ঠানগুলোর মধ্যে আইডিএলসি, আইপিডিসি, লঙ্কাবাংলাসহ বেশ কয়েকটি প্রতিষ্ঠানে এ সুবিধা মিলছে। 
লঙ্কাবাংলা ফাইন্যান্সের রিটেইল বিভাগের প্রধান খোরশেদ আলম বলেন, ঋণ বা লিজ নিয়েই সবাই গাড়ি কিনে থাকে। অন্য দেশগুলোতেও একই প্রথা। ঋণসুবিধার কারণেই মধ্যবিত্তরা গাড়ি কেনার সাহস করছে। 

পরামর্শ: গাড়ি
গাড়ি কেনার আগে জেনে নিন 
আব্দুল হক
নতুন গাড়ির প্রতিই মানুষের আকর্ষণ বেশি। যাঁদের নতুন গাড়ি কেনার সামর্থ্য নেই, তাঁদের ভরসা রিকন্ডিশন্ড গাড়ি। তাঁদের জন্যই পাঁচ পরামর্শ ১. গাড়ি কেনার ক্ষেত্রে সব ধরনের তথ্য জানাটা খুব জরুরি। যে প্রতিষ্ঠান সব ধরনের তথ্য দেয় যাবেন সেখানেই। এখানে স্বচ্ছতা একটা বড় দিক। অবশ্যই সবকিছু জেনে তারপরেই গাড়ি কেনার সিদ্ধান্ত নেওয়া উচিত।  ২. গাড়িটি কেমন—এটিই হচ্ছে সবচেয়ে গুরুত্বপূর্ণ প্রশ্ন। আমাদের দেশে সবচেয়ে বেশি গাড়ি আসে জাপান থেকে, নিলামের মাধ্যমে। নিলামে আনা গাড়ির প্রকৃত অবস্থা জানা সহজ। কেননা, নিলামের সময় প্রতিটি গাড়ির বিস্তারিত তথ্য নিয়ে একটি নথি তৈরি করা হয়, যাকে বলে অকশন শিট। এখানেই থাকে সব ধরনের তথ্য। এর মধ্যে গাড়ির গ্রেড হচ্ছে সবচেয়ে গুরুত্বপূর্ণ। বাইরে থেকে গাড়িটি দেখতে কেমন, তা এক্সটেরিওর গ্রেডের বিষয়। এর গ্রেড চারটি। যেমন, ‘এ’ গ্রেড ধরতে গেলে প্রায় নতুন, ‘বি’ গ্রেড হলে সহজে পরিষ্কার করা যায়, ‘সি’ গ্রেড মানে দাগ থাকবে। আর ‘ডি’ গ্রেড মানে একদমই ভালো না। অন্যদিকে ভেতরের দিক থেকে গ্রেডগুলো হলো এ রকম—‘এস’ মানেই ধরতে গেলে নতুন, খুবই অল্প চলেছে, দামও বেশি। ‘৬’ নম্বর গ্রেডও নতুনের মতোই, চলেছে কম। হয়তো সামান্য ব্যবহার করে বিক্রি করে দিয়েছে কেউ। এভাবে পর্যায়ক্রমে ৪.৫, ৪, ৩.৫ ও ৩ গ্রেডের গাড়ি আছে। ‘৪’ নম্বর গ্রেডের গাড়িই বেশি পাওয়া যায়। বেশির ভাগ গাড়ি ব্যবসায়ী এই গ্রেডের গাড়ি বেশি আনেন। সর্বশেষ গ্রেড হচ্ছে ‘আর’। বড় ধরনের মেরামত দরকার এই গাড়ির।সম্ভবত কোনো দুর্ঘটনায় গাড়িটি ক্ষতিগ্রস্ত হয়েছিল।ফলে দেখেশুনে, যাচাই করে তবেই গাড়ি কেনা উচিত। 
গাড়ির মাইলেজ বা কত কিলোমিটার চলেছে সেটা অবশ্যই গুরুত্বপূর্ণ।গাড়ির মূল্য নির্ধারণে ক্ষেত্রে এটি একটি গুরুত্বপূর্ণ বিষয়। নিজের উদাহরণ দিতে পারি। দেড় লাখ কিলোমিটার চলেছে এমন একটি আমি প্রায় ১২ বছর ব্যবহার করেছি। পরে এটা বিক্রি করেছি কাছাকাছি দামে।  
৩. গাড়ি আমদানির নথিগুলো দেখে নিলে ঠকবেন না। বিশেষ করে ইনভয়েস, বিল অব লোডিং, বিল অব এন্ট্রি, জাপানের জাপান অটোমোবাইল এপ্রাইজাল ইনস্টিটিউটের সার্টিফিকেট।  
৪. বিক্রেতাই গাড়ি ব্যবহারের যাবতীয় কাজ করে দেন। বিশেষ করে ট্যাক্স টোকেন, ফিটনেস, মূল কাগজপত্র ইত্যাদি। শুরুতে একটা রসিদ দেবে। সেটি দেখালে পরে মূল কাগজপত্র পাওয়া যাবে। সুতরাং সবকিছু বুঝে নিন 
৫. অবশ্যই ভালো ও প্রতিষ্ঠিত গাড়ি ব্যবসায়ীদের কাছে যেতে হবে। কেননা, বিক্রয়-পরবর্তী সেবা থাকাটা জরুরি।সবাই এই সেবা দেয় না। আবার গাড়ি আবার প্রতারণার স্বীকার না হতে চাইলেও প্রতিষ্ঠিতদের কাছে যেতে হবে।
আব্দুল হক: সভাপতি, বাংলাদেশ রিকন্ডিশন্ড ভেহিক্যালস ইমপোর্টার্স অ্যান্ড ডিলারস অ্যাসোসিয়েশন (বারভিডা)




নাগরিকপঞ্জি ভারতের অভ্যন্তরীণ ব্যাপার নয়


ভারতের শাসক দল বিজেপির প্রধান অমিত শাহ ঘোষণা করেছিলেন, আসামের ৪০ লাখ বহিরাগতকে বাংলাদেশে ফেরত পাঠানো হবে। এরা ঘুণপোকার মতো, আমাদের দেশকে এরা ভেতর থেকে কুরে কুরে খাচ্ছে। এসব বহিরাগত জাতীয় নিরাপত্তার জন্য হুমকি, এরা সন্ত্রাসী। সম্প্রতি অনুষ্ঠিত জাতীয় নির্বাচনের আগে সাওয়াই মধুপুরের এক জনসভায় অমিত শাহ ঘোষণা করেন, প্রতিটি বহিরাগতকে খুঁজে বের করে ব্যবস্থা নেওয়া হবে। 
‘বিজেপি সরকার এক এক ঘুসপাইথিয়েকো চুন চুন কার মাতদাতা সুচি সে হাটানে কা কাম কারেগা’—তিনি কয়েক হাজার উৎফুল্ল বিজেপি সমর্থকের কাছে প্রতিশ্রুতি দেন। 
অমিত শাহ ও বিজেপি সরকার সেই প্রতিশ্রুতি রাখার কাজে আরও এক কদম এগিয়ে গেল। সম্প্রতি ভারতের জাতীয় নাগরিক তালিকা (নাগরিকপঞ্জি) বা ন্যাশনাল রেজিস্ট্রার অব সিটিজেন্স (এনআরসি) প্রকাশিত হয়েছে, তাতে আসামের ১৯ লাখ মানুষকে নাগরিক তালিকাবহির্ভূত হিসেবে চিহ্নিত করা হয়েছে। আগে ভাবা হয়েছিল প্রায় ৪০ লাখ লোক এই তালিকার অন্তর্ভুক্ত হবে। এই সংখ্যা কমে অর্ধেক হয়ে যাওয়াতে বিজেপির অনেক নেতা অখুশি। আসামের বিজেপির প্রধান বলেছেন, ‘অপেক্ষা করুন, এটাই শেষ কথা নয়। প্রতিটি বহিরাগতকে বের না করা পর্যন্ত আমরা থামব না।’
বহিরাগতদের ঘুণপোকা বা নোংরা জন্তু-জানোয়ারের সঙ্গে তুলনা এই প্রথম নয়। আমেরিকার প্রেসিডেন্ট ডোনাল্ড ট্রাম্প দক্ষিণ আমেরিকা থেকে আসা বহিরাগতদের ‘ধর্ষকামী’ ও ‘মাদক ব্যবসায়ী’ বলে ঢালাও ঘোষণা করেছিলেন। হাঙ্গেরির প্রধানমন্ত্রী ওরবান বহিরাগতদের ‘পয়জন’ বা বিষের সঙ্গে তুলনা করেছেন। মিয়ানমারের সামরিক প্রধান ‘বহিরাগত’ রোহিঙ্গা মেয়েদের কথা উল্লেখ করে বলেছেন, এরা এতটাই নোংরা ও কুৎসিত যে বর্মি সেনাসদস্যরা তাদের ধর্ষণেও আগ্রহী নয়। যুক্তরাজ্যের রাজনীতিক নাইজেল ফারাজ সাবধান করে দিয়েছেন, বহিরাগতদের তাড়ানো না গেলে ইউরোপে ইসলামি সন্ত্রাসীরা ‘জিহাদ’ শুরু করবে।
সোজা কথায়, বহিরাগত তা উদ্বাস্তু হোক অথবা রাজনৈতিক আশ্রয়প্রার্থী—এরা কেউই ঠিক মানুষ নয়। মানুষ হিসেবে কোনো অধিকার বা মর্যাদা এরা দাবি করতে পারে না। বহিরাগতরা এসে আমাদের সামাজিক, ধর্মীয় ও সাংস্কৃতিক চরিত্র বদলে ফেলছে। অতএব এদের ঠেকাতে হবে। এই ভীতিকে রাজনৈতিক অস্ত্র হিসেবে ব্যবহার করে একদল রাজনীতিক নির্বাচনী প্রচারণায় নেমেছেন। তঁাদের অভিবাসীবিরোধী অতি-গরম কথাবার্তা কাজে লেগেছে। ট্রাম্প ও ওরবানের রাজনৈতিক সাফল্যের পেছনে রয়েছে এই অভিবাসনবিরোধিতা। 
ভারতের বিজেপি ও নরেন্দ্র মোদির সাফল্য এই ধারার ভিন্ন কিছু নয়। মোদি কার্যত এমন এক হিন্দু ভারত নির্মাণ করতে চান, যেখানে নাগরিক হিসেবে সব অধিকার ভোগ করবে শুধু হিন্দুরা। বহিরাগত যদি হিন্দু হয়, তাদের ব্যাপারেও মোদি সরকারের আপত্তি নেই। যত আপত্তি মুসলিমদের ব্যাপারে। বিজেপি সরকার কোনো রাখঢাক ছাড়াই ঘোষণা করেছে, প্রতিবেশী দেশ থেকে আগত হিন্দু, বৌদ্ধ বা খ্রিষ্টান ভারতে আশ্রয় পাবে, কিন্তু মুসলিমরা নয়। কোনোই সন্দেহ নেই, এই নির্বাচনী প্রতিশ্রুতির একমাত্র লক্ষ্য মুসলিমবিরোধী মনোভাব চাঙা করে তা নিজেদের রাজনৈতিক প্রয়োজনে ব্যবহার। শত শত বছর ভারতে বাস করেও মুসলিমরা সে দেশে এখনো ‘বহিরাগত’। একুশ দশকে এসেও ‘অপরে’র প্রতি ভীতির চেয়ে বড় কোনো রাজনৈতিক অস্ত্র নেই, মোদি-ট্রাম্প-ওরবানদের সাফল্য দেখে সে কথা নিশ্চিতভাবে বলা যায়। 
অভিবাসী তা বৈধ হোক অথবা অবৈধ—প্রত্যেকেরই সুনির্দিষ্ট নাগরিক অধিকার রয়েছে। একাধিক আন্তর্জাতিক আইন রয়েছে, যার অধীনে অভিবাসীর অধিকারের স্বীকৃতি দেওয়া হয়েছে। ১৯৭৫ সালে জাতিসংঘের সাধারণ পরিষদ কর্তৃক গৃহীত এক সিদ্ধান্তে সব সদস্যরাষ্ট্রকে অভিবাসীর মানবাধিকারের সংরক্ষণের ব্যাপারে যত্নবান হওয়ার আহ্বান জানানো হয়। জাতিসংঘের শ্রম সংস্থা (আইএলও) এবং ইউরোপীয় ইউনিয়ন বহিরাগত শ্রমিকের অধিকার সংরক্ষণে সব সদস্যরাষ্ট্রের দায়িত্বের কথা স্মরণ করিয়ে দিয়েছে। 
অধিকাংশ গণতান্ত্রিক দেশের জাতীয় সংবিধানেও অভিবাসীদের অধিকারের স্বীকৃতি দেওয়া হয়েছে। যেমন ভারতীয় শাসনতন্ত্রের ১৪তম ধারায় স্পষ্ট বলা হয়েছে, ‘দ্য স্টেট শ্যাল নট ডিনাই টু অ্যানি পারসন ইকুয়ালিটি বিফোর দ্য ল অর দ্য ইকুয়াল প্রোটেকশন অব দ্য লস উইদিন দ্য টেরিটরি অব ইন্ডিয়া।’ অর্থাৎ ভারতের সীমানার অন্তর্গত কাউকে আইনের চোখে সমানাধিকার ও সে অধিকারের সুরক্ষা থেকে বঞ্চিত করা যাবে না। 
ঠিক সেই অধিকার থেকে বঞ্চিত করার উদ্দেশ্যেই বিজেপি সরকার জাতীয় নাগরিক তালিকা প্রণয়নের উদ্যোগ নিয়েছে। প্রতিটি বহিরাগতকে ‘চুন চুন কার হাটানো’র যে প্রতিশ্রুতি বিজেপির প্রধান দিয়েছেন, তার বাস্তবায়ন শুরু হলে এদের ঠেলে পাঠানো হবে কোথায়? অনুমান করি, অমিত শাহর হুমকির লক্ষ্য বাংলাদেশ। ভারতকে কোনোভাবেই চটানো যাবে না, এই নীতির ভিত্তিতে বাংলাদেশ সরকার এ প্রশ্নে কার্যত মুখ বুজে থাকার পথ অনুসরণের সিদ্ধান্ত নিয়েছে। বিষয়টি ভারতের অভ্যন্তরীণ, অতএব এ নিয়ে আমাদের কিছু বলার নেই, পররাষ্ট্রমন্ত্রী জানিয়েছেন। এমনকি বুদ্ধিজীবী-কলাম লেখকেরাও ব্যাপারটাকে ভারতের নিজস্ব ব্যাপার বলে এড়িয়ে গেছেন। 
কিন্তু যেখানে কয়েক লাখ মানুষের নাগরিকত্ব ও মানবাধিকার জড়িত, তা কী করে কোনো এক দেশের অভ্যন্তরীণ ব্যাপার হয়? এই একই যুক্তি দেখিয়ে তো রোহিঙ্গাদের মেরে-পিটিয়ে লাশ করা হলেও ‘এটা আমাদের অভ্যন্তরীণ ব্যাপার’ বলে মিয়ানমার পার পেয়ে যেতে পারে। চীন হাজার হাজার উইঘুর মুসলিমকে ‘শুদ্ধীকরণের’ নামে কনসেন্ট্রেশন ক্যাম্পে ঢুকিয়েছে। সেটিও তাহলে চীনের অভ্যন্তরীণ ব্যাপার। অস্ট্রেলিয়া জাতীয় নিরাপত্তার অজুহাতে কয়েক হাজার উদ্বাস্তুকে নিজের দেশে না রেখে ঠেলে পাঠিয়েছে পাপুয়া নিউ গিনিতে। সেটিও তাহলে অভ্যন্তরীণ ব্যাপার। ১৯৭১ সালে পাকিস্তানও বলেছিল জাতীয় নিরাপত্তার নামে যে সামরিক ব্যবস্থা তারা নিয়েছে, সেটি একান্তই তার অভ্যন্তরীণ ব্যাপার। 
না, আন্তর্জাতিক আইনের চোখে এই যুক্তির কোনোটাই ধোপে টেকে না। নিজ সীমান্ত এলাকায় প্রতিটি মানুষের মানবাধিকার সংরক্ষণ ও সমুন্নতকরণ আধুনিক রাষ্ট্রব্যবস্থার একটি অপরিহার্য উপাদান। গত শতাব্দীর সত্তর দশকে বাংলাদেশ, কম্বোডিয়া, রুয়ান্ডা ও বলকানে যে ভয়াবহ গণহত্যা সংঘটিত হয়, তারই প্রতিক্রিয়ায় আন্তর্জাতিক সম্প্রদায় নতুন মানবাধিকার বর্ম নির্মাণে প্রতিশ্রুতিবদ্ধ হয়েছে। এই বর্মের নাম ‘রাইট টু প্রটেক্ট’ বা R2P—যার অধীনে নিজ দেশের প্রতিটি নাগরিকের নিরাপত্তার দায়িত্ব সে দেশের সরকারের। কোনো সরকার যখন সে দায়িত্ব পালনে ব্যর্থ হয়, আন্তর্জাতিক সম্প্রদায় সেখানে সরাসরি হস্তক্ষেপের পূর্ণ অধিকার রাখে। 
আসামের ক্ষেত্রে যে ১৯ লাখ মানুষকে নাগরিকত্ব থেকে বঞ্চিত করার কথা বলা হয়েছে, সেটি মানবাধিকার লঙ্ঘনের এক অশনিসংকেত। প্রথম আলোর প্রথম পাতায় এক বিশ্লেষণে আশাবাদ ব্যক্ত করা হয়েছে, যাদের কালো তালিকাভুক্ত করা হলো, তাদের অধিকাংশই হিন্দু। অতএব ভয়ের কিছু নেই। মুসলিম বলে যাঁরা নাগরিকত্ব পাবেন না, তাঁদের ‘ওয়ার্ক পারমিট’ দেওয়া হবে। ফলে আমাদের উদ্বেগের কিছু নেই।
যঁারা উদ্বেগ নেই বলে আমাদের আশ্বস্ত করতে চাইছেন, তঁাদের আমি অমিত শাহর ‘চুন চুন করকে হাটায়ে গা’ কথাটি মনে করিয়ে দিতে চাই। যারা এই তালিকাভুক্ত হয়েছে, তারা কেবল আইনত অবৈধ বলেই চিহ্নিত হবে না, সামাজিকভাবে দৈনিক নিগ্রহের সম্মুখীন হবে। হিটলারের জার্মানিতে একসময় ইহুদিদের বুকে পরিচয়পত্র ঝুলিয়ে দেওয়া হয়েছিল। তুমি ইহুদি, অতএব তোমার জন্য সরকারি চাকরি নেই, তুমি বাড়িভাড়া পাবে না, তোমার ছেলেমেয়েরা স্কুলে ভর্তি হতে পারবে না। আসামেও ঠিক সেই ঘটনাই ঘটতে পারে। তুমি ঘুণপোকা, অতএব তুমি বের হও। যতক্ষণ তুমি বের না হচ্ছ, আমরা তোমাকে যেভাবে সম্ভব লাঞ্ছিত করব। 
আজকের আমেরিকার অবস্থা দেখুন। অবৈধ বহিরাগত—এ অভিযোগে হাজার হাজার মানুষকে ঘর থেকে টেনে বের করা হচ্ছে। স্ত্রী অথবা সন্তানেরা বৈধ, অতএব তারা এ দেশে থেকে যেতে পারে। কিন্তু পরিবারের যিনি প্রধান, ৩০ বছর ধরে যে জীবন তিনি নির্মাণ করেছেন, যে দেশের জন্য নিজের শ্রম ও মেধা দিয়েছেন—সবকিছু উপেক্ষা করে হাতকড়া পরিয়ে তাঁকে দেশ থেকে বের করে দেওয়া হচ্ছে। পাঠানো হচ্ছে এমন এক দেশে, যার সঙ্গে তাঁর কার্যত আর কোনো সংস্রবই নেই। জাতীয় অথবা আন্তর্জাতিক কোনো আইনেই এমন ভয়াবহ মানবাধিকার লঙ্ঘনের সমর্থন মেলে না। 
তবে, শুধু আইনের কথা বলে বহিরাগতদের অধিকারের এই লঙ্ঘন ঠেকানো সম্ভব হবে না। রাজনীতিকদের প্রতি আবেদন-নিবেদনেও কাজ হবে না। এর জন্য প্রয়োজন প্রতিবাদ, দেশের ভেতরে ও বাইরে। আমরা আশা করব, ভারতের নাগরিক সমাজ এমন মানবেতর অপরাধে সম্মতি দেবে না। আন্তর্জাতিক গোষ্ঠী যাতে সেই কাজে সম্মতি না দেয়, সে জন্যও ব্যবস্থা নিতে হবে। বিজেপি যদি তার নির্বাচনী প্রতিশ্রুতি বাস্তবায়ন করার উদ্যোগ নেয়, তাহলে বহিরাগত চিহ্নিত এসব মানুষকে ঠেলে পাঠানো হবে বাংলাদেশে। রোহিঙ্গা সংকট থেকে আমরা শিখেছি চুপ করে থাকলে অথবা দ্বিপক্ষীয় সমঝোতার ওপর ভরসা করলে শেষে আমাদেরই পস্তাতে হয়। প্রতিবাদ করার তাই এখনই সময়।
হাসান ফেরদৌস যুক্তরাষ্ট্রে প্রথম আলোর বিশেষ প্রতিনিধি



সূর্যের আলোতেই কাজ


গুলশানের মতো এলাকায় বাঁশগাছ। তাও আবার বহুতল ভবনের প্রতিটি তলায়। নান্দনিক বিষয়টি সিটিস্কেপ টাওয়ারের সামনে গেলেই চোখে পড়বে। ১৬ তলা ভবনের অধিকাংশ তলাতেই দিনের বেলায় বিদ্যুতের আলো ছাড়াই কাজ করা যায়। ভবনটিতে এমন ব্যবস্থা করা হয়েছে, যাতে ৪০ শতাংশ বিদ্যুৎ সাশ্রয় হয়। সিটিস্কেপ টাওয়ার নির্মাণ করেছে সিটিস্কেপ ইন্টারন্যাশনাল লিমিটেড। ২০১৭ সালের জানুয়ারিতে মার্কিন যুক্তরাষ্ট্রের ইউএস গ্রিন বিল্ডিং কাউন্সিল (ইউএসজিবিসি) লিড প্লাটিনাম নামের পরিবেশবান্ধব সনদ পায়। লিড প্লাটিনাম ক্যাটাগরিতে এটিই দেশের প্রথম বাণিজ্যিক ভবন। এটি ১১০ নম্বরের মধ্যে পেয়েছে ৮১। ভবনের স্থপতি মুজতবা আহসান ও শাহরিয়ার ইকবাল রাজ।সিটিস্কেপ ইন্টারন্যাশনালের নির্বাহী পরিচালক মোস্তফা মঈন সারোয়ার গত বৃহস্পতিবার ঘুরিয়ে দেখান। তিনি জানান, ভবনের দেয়ালে দ্বিস্তরের কাচ ব্যবহার করা হয়েছে। তাতে আর্গন গ্যাস থাকায় সূর্যের তাপে খুব বেশি গরম হয় না। আবার ভবনের ভেতরে ও বাইরে স্পেন থেকে আনা তাপ শোষণক্ষমতার বিশেষ কাঠ ব্যবহার করা হয়েছে। এই কাচ ও কাঠের কারণে কক্ষ তুলনামূলক শীতল থাকে তাই শীতাতপনিয়ন্ত্রিত যন্ত্রের পেছনে খরচ কিছুটা কম। আবার ভবনটিতে ব্যবহার করা হয়েছে উন্নত মানের লিফট। এটি সাধারণ লিফটের চেয়ে ৭৫ শতাংশ কম বিদ্যুতেই চলে। 
এখানেই শেষ নয়, ভবনের প্রক্ষালনকক্ষে ব্যবহৃত পানি পরিশোধন করে আবার ব্যবহার করা হয়। বেসিনের ব্যবহৃত পানিও পরিশোধন হচ্ছে। তাতে ৮০ শতাংশ পানিই পুনরায় ব্যবহার হয় ভবনটিতে। ভবনের ছাদে আছে সৌরবিদ্যুৎ। 
সাড়ে ১৬ কাঠা জমির ওপর পরিবেশবান্ধব ভবনটি নির্মাণে চারপাশের অর্ধেক জায়গা ছেড়ে দেওয়া হয়েছে। পার্কিংয়ের জন্য বেসমেন্ট আছে তিনটি তলা। তবে সেখানে বিশেষ ব্যবস্থায় দ্বিগুণ গাড়ি রাখার ব্যবস্থা করা হয়েছে। ইতিমধ্যে ৫টি তলা বেসরকারি ব্যাংকসহ বিভিন্ন প্রতিষ্ঠানের কাছে ভাড়া ও বিক্রয় করেছে সিটিস্কেপ ইন্টারন্যাশনাল।



সোনাই এখন সবচেয়ে খাঁটি


বিনিয়োগের মাধ্যম হিসেবে সোনাই সবচেয়ে খাঁটি। শেয়ারবাজার যেখানে টালমাটাল, বন্ডের বাজারে যখন অস্থিরতা, তখন সোনার দাম তর তর করে বাড়ছে। যদিও প্রথাগত বিনিয়োগমাধ্যম আকর্ষণ হারিয়ে ফেলার কারণেই সোনার এমন বাড়বাড়ন্ত হচ্ছে। কিন্তু সোনা সাধারণত মানুষকে হতাশ করে না, অন্যান্য বিনিয়োগ মাধ্যম যা করে থাকে। তাই দেখা যাচ্ছে, বিশ্ববাজারে সোনার দাম (স্পট মার্কেট) আউন্সপ্রতি ১ হাজার ৫০০ ডলার ছাড়িয়ে গেছে। গত বৃহস্পতিবার বিশ্ববাজারে সোনার দাম ছিল ১ হাজার ৫৩৯ ডলার। এমনকি তা ১ হাজার ৬০০ ডলার ছাড়িয়ে যেতে পারে বলে সংশ্লিষ্ট ব্যক্তিরা আশঙ্কা করছেন। রয়টার্স ও ব্লুমবার্গ সূত্রে এই খবর পাওয়া গেছে। স্পট মার্কেটে সোনার দাম এর আগে ২০১৩ সালের মে মাসে ১ হাজার ৪৬৯ ডলারে উঠেছিল। মাঝের কয়েক বছর সোনার দাম ওঠানামা করলেও চলতি বছরের ১ জুন থেকে সোনার দাম বাড়তে শুরু করে। ব্যাপারটা হলো, মার্কিন-চীন বাণিজ্যযুদ্ধের কারণে বিনিয়োগকারীরা ঝুঁকিপূর্ণ সম্পদ ছেড়ে দিয়ে নিরাপদ সম্পদ হিসেবে সোনার দিকে ঝুঁকছেন। পাশাপাশি ডলারের মান পড়ে যাওয়াও বিনিয়োগকারীদের এই সিদ্ধান্ত নিতে উদ্বুদ্ধ করছে। উল্লেখ্য, সোনাও ডলারের মতো একধরনের মুদ্রা। তাই ডলার দুর্বল হলে বিভিন্ন দেশের কেন্দ্রীয় ব্যাংক সোনায় রিজার্ভ রাখে। মার্কিন প্রেসিডেন্ট ডোনাল্ড ট্রাম্প সম্প্রতি নতুন করে ৩০০ বিলিয়ন ডলারের চীনা পণ্যে শুল্ক আরোপ করায় চীন বলেছে, তারাও এর জবাব দেবে। ইউএস গ্লোবাল ইনভেস্টরসের প্রধান বাণিজ্য কর্মকর্তা মাইকেল মাতৌসেক রয়টার্সকে বলেছেন, এই শুল্ক ও চীনের প্রতিশোধ নেওয়ার খবরেই সোনার বাজারদর বাড়ছে। বৈশ্বিক অর্থনীতি নিয়ে নানা ধরনের অনিশ্চয়তা, বন্ডের সুদহার ঋণাত্মক হয়ে যাওয়া, চলমান মুদ্রাযুদ্ধ—এসব কারণে সোনার চাহিদা বাড়ছে।
বিশ্লেষকেরা বলছেন, সোনার বাজার এখন ঊর্ধ্বমুখী। এর দাম আরও বাড়ার সম্ভাবনা আছে। এটি সম্ভবত নতুন আরেকটি ধারার শুরু। তাঁরা এ-ও বলছেন, সোনার দাম আগামী নভেম্বর-ডিসেম্বর নাগাদ আউন্সপ্রতি ১ হাজার ৬০০ ডলারে ওঠার সম্ভাবনা আছে। এরপর দাম সেখানে স্থিতিশীল হবে।
আর্থিক সেবাদানকারী প্রতিষ্ঠান ফিলিপ ফিউচারের বিশ্লেষক বেঞ্জামিন লু রয়টার্সকে বলেন, সোনার নিকট-ভবিষ্যৎ বেশ উজ্জ্বল বলেই মনে হচ্ছে। এসব অস্থিরতা, প্রবৃদ্ধি নিয়ে শঙ্কা, অর্থনৈতিক তথ্য-উপাত্তের দুর্বলতা—এসব কারণে ঝুঁকিমুক্ত বিনিয়োগের ক্ষেত্র হবে সোনা।
অন্যদিকে ট্রাম্পের নতুন শুল্ক আরোপের ঘোষণায় বিশ্বের বিভিন্ন দেশের শেয়ার সূচকের পতন হচ্ছে। এতেও সোনার প্রতি মানুষের আকর্ষণ বেড়েছে। নিরাপদ বিনিয়োগ ক্ষেত্র হিসেবে সোনার কদর বেড়েছে।
বিশ্ববাজারে সোনার দাম বাড়ায় বাংলাদেশের বাজারেও ইতিমধ্যে তিন দফা বাড়ানো হয়েছে। বর্তমানে বাজারে ২২ ক্যারেট সোনা ভরিপ্রতি ৫৬ হাজার ৮৬২ টাকায় বিক্রি হচ্ছে। 
আগামী ২০২০ সালে মার্কিন নির্বাচন পর্যন্ত বাণিজ্যযুদ্ধ চলবে বলেই মনে করছেন বিশ্লেষকেরা। সে কারণে শেয়ারবাজার ও মুদ্রাবাজার একরকম অস্থিরই থাকবে। সেই সুযোগে সোনার দাম আউন্সপ্রতি ১ হাজার ৬০০ ডলারে উঠে যেতে পারে বলেই বিশ্লেষকেরা মনে করছেন।



ব্র্যান্ডের গল্প : ‘সুপারস্টার’ ব্রাদার্স


গল্পটা তখনকার, যখন ঘরে ঘরে ৬০ ওয়াটের টিমটিমে বাল্ব জ্বলত। ঘণ্টায় ঘণ্টায় বিদ্যুৎ যেত আর সেই গতিতেই কেটে যেত বাল্ব, বাল্বের ব্যবসাও ছিল রমরমা। নারায়ণগঞ্জের মোহাম্মদ ইব্রাহীম তখন একজন পাইকারি ব্যবসায়ী ছিলেন। এর ২৫ বছর পর তাঁর গল্পটা হয়ে উঠল অন্য রকম। 
৬০ ওয়াটের বাতিকে হটিয়ে বাজার এখন এলইডি বাতির। ৩০ শতাংশ এলইডি বাতি তৈরি করে একটি প্রতিষ্ঠান, নাম সুপারস্টার গ্রুপ, সে গ্রুপেরই ব্যবস্থাপনা পরিচালক মোহাম্মদ ইব্রাহীম। শুধু বাতি তৈরি নয়, ইব্রাহীম সত্যিকার অর্থেই বিস্তার করেছেন তাঁর সাম্রাজ্য। সুইচ, সকেট থেকে শুরু করে এমন সব পণ্যই সুপারস্টার গ্রুপ তৈরি করে, যা একটি বাতি জ্বালাতে লাগে। 
১৯৯৪ সালে বাতির দুনিয়া শাসনের স্বপ্ন নিয়েই যাত্রা শুরু করেছিলেন মোহাম্মদ ইব্রাহীম। তাই একজন শুভাকাঙ্ক্ষী যখন প্রস্তাব দেন সুপারস্টার নামটি, সেটাকেই লুফে নেন। বাংলাদেশে শুধু তারা পণ্যটি সংযোজন করত। তখন ভাবলেন, পুরো কাজটাই করলে কেমন হয়। নারায়ণগঞ্জে এক আবাসিক ভবনের নিচতলায় শুরু হলো এক প্রোডাক্ট লাইনের বাল্বের কারখানা। দক্ষতা কম, জ্ঞানেও ঘাটতি, কারখানাতেই নষ্ট হয়ে যেত ২০ শতাংশ বাল্ব, পরিবহনে আরও কিছুটা। তারপরও সবকিছু অতিক্রম করে মোহাম্মদ ইব্রাহীম টিকে গেলেন বাল্বের দুনিয়ায়। 
ইব্রাহীমরা পাঁচ ভাই, তিনি তৃতীয়। বড় ভাই মোহাম্মদ জয়নাল আর ইব্রাহীম লাগলেন বাল্বের পেছনে, চতুর্থ ভাই জালাল উদ্দীন বসলেন পুরোনো বাল্বের পাইকারি ব্যবসায়, মেজ ভাই মহিউদ্দীন গেলেন বিদেশে আর সবচেয়ে ছোট হারুন-অর-রশিদকে সুযোগ দেওয়া হলো পড়াশোনা শেষ করে ব্যবসায় যোগ দেওয়ার। 
পাইকারি ব্যবসা করায় ইব্রাহীমরা আগেই জানতেন ক্রেতারা কী চান। পরিচয় ছিল সাপ্লাই চেইনের সঙ্গেও, সেই সম্পর্কই দারুণ কাজে এল। শুধু কাজ করতে হলো উৎপাদন ব্যবস্থায়। এভাবে পাঁচ ভাই মিলে দাঁড়িয়ে ফেললেন সুপারস্টার। ধীরে ধীরে বদলে গেছে বাতির দুনিয়াও। ট্যাংস্টেনট বাল্ব বদলে এল টিউবলাইট, এরপর এনার্জি সেভিং বাল্ব। ইব্রাহীমরাও দক্ষ ব্যবসায়ীর মতো তাঁদের ডিম রাখতে শুরু করলেন আলাদা আলাদা ঝুড়িতে, শুরু হলো সুপারস্টার সুইচের। 
দেশে তখন সুইচ ব্যবসা পুরোটাই ভারতীয়দের দখলে। চীন থেকে ছোট ছোট যন্ত্রাংশ এনে জুড়ে শুরু করা হয় সুপারস্টার সুইচ। এভাবেই ভাইদের নিয়ে ইব্রাহীম এগিয়ে আসেন দেশের অন্যতম বাতি নির্মাতার কাতারে। 
কথা হয় সুপারস্টার ভাইদের সবচেয়ে ছোটজন হারুন-অর-রশিদের সঙ্গে। বললেন, ‘আমি কোম্পানিতে যোগ দিই ১৯৯৯ সালে, জুনিয়র অফিসার হিসেবে। অফিসের সব ধরনের কাজ করতে হতো নিজ হাতে। কাজ করে করে পদোন্নতি পেয়ে এখন উপব্যবস্থাপনা পরিচালক।’ হারুন লেখাপড়া করেছেন জাতীয় বিশ্ববিদ্যালয়ে। এর প্রায় পাঁচ বছর পর আবার পড়াশোনা করেছেন আন্তর্জাতিক ব্যবসায়। কারণ, সুপারস্টারের চোখটাও এখন আন্তর্জাতিক বাজারের দিকেই। 
হারুন-অর-রশিদ বলেন, ‘আমাদের প্রথম লক্ষ্য সুইচ নিয়ে ভারতের বাজারে ঢোকা। সেই মতো আমরা তাদের চাহিদা অনুযায়ী সুইচ তৈরি করছি। এর বাইরে তার বা কেবলের রাজ্যটা জয় বাকি আছে। আমরা কেব্​ল তৈরিতেও কাজ করছি। এ ছাড়া মালয়েশিয়াতে কিছু কাজ করার ইচ্ছা আছে। 
কীভাবে এল সাফল্য? হারুন-অর-রশিদ বললেন, ‘প্রথমত আমাদের ভাইদের একতা, দ্বিতীয়ত, আমাদের করপোরেট গভর্নেন্স খুব শক্তিশালী, সঠিক কর্মী নিয়োগ, তাঁদের ক্ষমতায়ন, লক্ষ্যের সঙ্গে তাঁদের একাত্ম করা—এসবই সাফল্যের একটি কারণ। আমরা কর্মীদের বিশ্বাস করি, তাঁদের স্বাধীনভাবে সিদ্ধান্ত নেওয়ার ক্ষমতা দিই। সেই বিশ্বাসই সাফল্যের কারণ সুপারস্টারের।



শীর্ষ ১% ধনী নিয়ে পাঁচ রকম তথ্য


বিশ্বের শীর্ষ ১ শতাংশ ধনী মানুষ সম্পদ বানাতে পারে—এটি বোঝানোর জন্য বিশেষ পরিশ্রমের দরকার নেই, শুধু একটি তথ্য দিয়েই তা পরিষ্কার করা সম্ভব। তা হলো, আমরা বাকি ৯৯ শতাংশ মানুষ যা আহরণ করি, এই ১ শতাংশই তা করে থাকে। তাদের নিয়েই দারুণ কিছু তথ্য। 
১. যুক্তরাষ্ট্রে এই ১ শতাংশের কাতারে যেতে বার্ষিক উপার্জন দরকার ৪ লাখ ২১ হাজার ৯২৬ ডলার। অর্থাৎ মাসে ৩৫ হাজার ১৬১ ডলার এবং দিনে ১ হাজার ১৫৬ ডলার।
২. শীর্ষ ১% মানুষ নিচের ৯৯% মানুষের চেয়ে ২৬.৩ গুণ বেশি আয় করে। এই ১ শতাংশের কাতারে থাকা মানুষেরা বছরে ১৩ লাখ ১৭ হাজার ডলার পর্যন্ত আয় করতে পারে। এর বিপরীতে ৯৯ শতাংশ মানুষ বছরে ৫০ হাজার ১০৭ ডলার পর্যন্ত আয় করে থাকে। অর্থাৎ পার্থক্য দাঁড়ায় ২৬ দশমিক ৩ গুণ। 
৩. যুক্তরাষ্ট্রের শীর্ষ ১ শতাংশ ধনী মানুষের সংখ্যা ৩২ লাখ ৯০ হাজার। এদের হাতে দেশটির মোট জাতীয় সম্পদের ৪২ দশমিক ৫ শতাংশ। আর বাকি ৩২ কোটি ৫৭ লাখ মানুষের হাতে আছে ৫৭ দশমিক ৫ শতাংশ সম্পদ। বিশ্বের অন্য কোনো দেশে এত অল্পসংখ্যক মানুষের হাতে এত বেশি সম্পদ পুঞ্জীভূত নেই। আয়বৈষম্যের দিক থেকে দ্বিতীয় স্থানে থাকা নেদারল্যান্ডসে ১ শতাংশ মানুষের হাতে আছে মাত্র ২৮ শতাংশ সম্পদ।
৪. যুক্তরাষ্ট্রের শীর্ষ ১ শতাংশ ধনীর হাতে দেশটির ৪২ দশমিক ৫ শতাংশ সম্পদ থাকলেও সেখানকার বার্ষিক মোট আয়ের মাত্র ১৯ দশমিক ৭ শতাংশ এদের ঘরে যায়। তবে দেশটির মোট আহরিত করের ৩৭ দশমিক ২ শতাংশ দেন এঁরা। অনেকেই বলেন যে এঁদের আরও বেশি কর দেওয়া উচিত। কিন্তু অধিকাংশ মানুষই বোঝে না, এখনই তাঁরা ঠিক কত দিচ্ছেন।
৫. যুক্তরাষ্ট্রের অনেক মানুষের পক্ষেই হয়তো দেশটির শীর্ষ ধনীর কাতারে যাওয়া সম্ভব হবে না, তবে অনেকেই কিন্তু অজান্তে বিশ্বের শীর্ষ ১ শতাংশ ধনীর কাতারে বসে আছেন। গ্লোবাল রিচ লিস্টের তথ্যানুসারে বার্ষিক ৩২ হাজার ৪০০ ডলার উপার্জন থাকলেই কারও পক্ষে বিশ্বের শীর্ষ ধনীর কাতারে চলে যাওয়া সম্ভব। 
তবে নিজেকে ধনী ভাবতে বা আয়-উপার্জন বাড়াতে আপনাকে বিশ্বের শীর্ষ ১ শতাংশ ধনীর কাতারে যেতেই হবে এমন কথা নেই, মাসে ১০০ থেকে ২০০ ডলার আয় বাড়াতে পারলেই জীবনযাত্রায় পরিবর্তন আসবে। এতে বছর শেষ দেখা যাবে, আপনার বার্ষিক আয় কয়েক শ ডলার বেড়ে যাবে। অর্থাৎ ধৈর্যের সঙ্গে পরিকল্পনামাফিক পরিশ্রম করে গেলে জীবনযাত্রার মান উন্নত করা যায়। 
ফুলডট কম থেকে নেওয়া, অনুবাদ: প্রতীক বর্ধন



স্টার্টআপ : শুরুর আগে শুরু


এখন অনেকেই উদ্যোক্তা হতে চান। বিজনেস কার্ডে নিজের নামের নিচে ম্যানেজিং ডিরেক্টর বা সিইও লেখা যায়! কিন্তু ব্যাপারটা কি আসলে এতটাই সোজা? অনেক উদ্যোগই শেষ পর্যন্ত স্থায়ী হয়নি। ব্যবসা শুরুর আগে কিছু সঠিক কাজ করলে হয়তো এই অকালমৃত্যু ঠেকানো যেতে পারে।
১. কী করবেনব্যবসার ধারণাটি কী আপনার? যেকোনোভাবে একটা নতুন আইডিয়া আপনার মনে আসতে পারে। হতে পারে সেটা কাউকে দেখে, কারও কাছ থেকে শুনে অথবা কোথাও পড়ে। অনলাইন বা সামাজিক যোগাযোগমাধ্যমেও জানতে পারেন বা নিজে উপলব্ধিও করতে পারেন। তবে আইডিয়া পেলেই ঝাঁপিয়ে পড়বেন না। প্রথমে এর বিভিন্ন দিক বিবেচনা করে, পড়াশোনা করে, আলাপ-আলোচনা করে সেটি যাচাই করে নিন। অনেকেই চুরির আশঙ্কায় আইডিয়া নিয়ে আলাপ করতে চান না। কিন্তু একটা পূর্ণাঙ্গ ব্যবসায় আইডিয়ার অবদান মাত্র ২০ থেকে ৩০ শতাংশ। বাকিটুকু বাস্তবায়ন। এ ছাড়া পৃথিবীর সবাই আলাদা। কেউ আপনার আইডিয়া শুনলেও সেটা আপনার মতো করে বাস্তবায়ন করতে পারবেন না। মায়ের কাছে সন্তানের মতো উদ্যোক্তার কাছে আইডিয়া। অন্যের সঙ্গে শেয়ার করলে বরং এর দুর্বলতাগুলো ধরা পড়বে। সে ক্ষেত্রে বিরাট ক্ষতি থেকে বাঁচবেন। 
২. কেন করবেনকিছু সম্ভাব্য ক্রেতা বা গ্রাহকের সঙ্গে বাতচিত করা উচিত। ক্রেতা বা গ্রাহক পণ্য বা সেবা কেনেন না। কেনেন তার উপযোগিতা। যেমন সিনেমা হলে ইদানীং দর্শক কমে যাচ্ছে। সিনেমা হলগুলো আরামপ্রদ করে, গেটআপ বদলিয়ে বা ভালো সিনেমা এনে কি দর্শকে ভরপুর করে ৩০ বছর আগের মতো রমরমা ব্যবসা করা যাবে? সম্ভবত না। কারণ, দর্শক সিনেমা হলে যেতেন বিনোদনের জন্য। সেই বিনোদন এখন পাচ্ছেন টিভি, সামাজিক যোগাযোগমাধ্যম, ইউটিউব থেকে। আপনার পণ্য গ্রাহকের কোন চাহিদাটা মেটাচ্ছে, ভেবে দেখুন। যদি প্রতিযোগী থাকেন, তাহলে বাড়তি কী দিচ্ছেন, সেটাও ভাবুন। বাজারে পণ্যের চাহিদা এবং সরবরাহ কেমন, জেনে নিন। দরকার হলে কোনো পেশাদার প্রতিষ্ঠানের সাহায্য নিন। 
 ৩. কাদের জন্যআপনার গ্রাহক কারা, চিনুন। তাঁদের আপনার লক্ষ্য অনুসারে ভাগ করুন। অনেকে বলেন, বাংলাদেশে ১৬ কোটি লোক আছে, তার ১ শতাংশ পেলেই আমার অনেক। ১৬ কোটি লোককে গ্রাহক ভাবার মানে হলো আপনি আপনার গ্রাহককে চেনেননি, পর্যাপ্ত গবেষণা করেননি। গ্রাহককে চিনুন। তাঁরা কোথায় থাকেন, কী করেন, কী চান, কী পছন্দ করেন না—সবকিছু জানুন। 
৪. কীভাবে করবেনআপনাকে অন্যের থেকে আলাদা হতে হবে। যেটাকে বলে ইউনিক সেলিং প্রপজিশন বা ইউএসপি। পণ্যটি যদি নতুন হয়, তাহলে সেটিই হতে পারে ইউএসপি। অথবা আপনি কস্ট লিডার হতে পারেন। একই পণ্য অন্যরাও দিচ্ছেন, কিন্তু আপনার কাছে অনেক সস্তায় পাওয়া যায়। তবে দেখে নিন আপনার গ্রাহকেরা মূল্য সংবেদনশীল কি না। 
৫. আপনি কেন?ওপরের সব উপাদান যদি পজিটিভ হয়, তবু এ ব্যবসায় আপনি কেন? আপনার কী গুণ আছে? এ ব্যবসা আপনি কেন করতে পারবেন? আপনার শক্তির জায়গাগুলো কী কী? এই ব্যবসা করার জন্য যে যে গুণ দরকার, তা আপনার বা আপনার অংশীদারের আছে কি? যদি কোনো গুণে ঘাটতি থাকে, তা কীভাবে মেটাবেন? 
৬. সহায়ক শক্তিব্যবসা করার জন্য অনেক উপাদান প্রয়োজন হয়, যেমন: কাঁচামাল, জনবল, ভৌত উপাদান, যানবাহনব্যবস্থা ইত্যাদি। আপনার সবকিছু ঠিক থাকলেও সহায়ক শক্তিগুলো পর্যাপ্ত পরিমাণে ও সময়মতো না থাকলে কিন্তু আপনার উদ্যোগ ভেস্তে যাবে। 
এসব ভেবেই আপনার উদ্যোগে নামবেন কিন্তু! 
শওকত হোসেন: ভেঞ্চার বিনিয়োগ িবষয়ক পরামর্শক



ব্যাটারির শক্তিতে বিস্কুটে সাফল্য


আলো আলো, বেশি আলো, শব্দে শব্দে, মন মাতাল, অলিম্পিক অলিম্পিক ব্যাটারি—সাড়াজাগানো এ বিজ্ঞাপনের জিঙ্গেলটি এখনো নিশ্চয় অনেকের মনে গেঁথে আছে। বিজ্ঞাপনটির মডেল ছিলেন অভিনেত্রী মিতা নূর। তিনি এখন আর বেঁচে নেই, অলিম্পিক ব্যাটারির ব্যবসার ‘বেশি আলোও’ আর নেই। ব্যাটারির ব্যবসার রাজা থেকে অলিম্পিক এখন বিস্কুট, কনফেকশনারি ব্যবসায় বাজারের সেরা কোম্পানি। ব্যবসার ধরন বদলানোর পাশাপাশি নামেরও বদল ঘটেছে কোম্পানিটির।
১৯৭৯ সালে যাত্রার শুরুতে কোম্পানিটির নাম ছিল বেঙ্গল কার্বাইড লিমিটেড। ১৯৯৬ সালে নাম বদল করে হয় অলিম্পিক ইন্ডাস্ট্রিজ লিমিটেড। ওই বছর থেকে বিস্কুট ও কনফেকশনারি ব্যবসায় নাম লেখায় প্রতিষ্ঠানটি। তাতে সাফল্যও আসে কয়েক বছরে। এরপর ব্যবসার পরিধি বেড়েছে। যুক্ত হয়েছে নতুন নতুন পণ্য ও উৎপাদন লাইন। এর আগে ১৯৮৭ সালে কোম্পানিটি তাদের সহযোগী প্রতিষ্ঠান বেঙ্গল ফুডসের নামে সয়াবিন তেল ও ভেজিটেবল ঘি বাজারে আনে।
কোম্পানিটির সর্বশেষ ২০১৭-১৮ অর্থবছরের নিরীক্ষিত আর্থিক প্রতিবেদন অনুযায়ী বর্তমানে অলিম্পিক ইন্ডাস্ট্রিজের নয়টি বিস্কুট, তিনটি কনফেকশনারি, একটি বেকারি, একটি স্ন্যাকস ও একটি নুডলস উৎপাদনের আলাদা আলাদা লাইন রয়েছে। কোম্পানির একাধিক কর্মকর্তার সঙ্গে কথা বলে জানা গেছে, ৯টি বিস্কুটের লাইনে অলিম্পিক এনার্জি প্লাস, নাটি, টিপ, হাইলাক্স, ফাস্ট চয়েজসহ ৩২ ধরনের মজাদার বিস্কুট উৎপাদিত হয়।
 আয়ের ৯৭% খাদ্যপণ্যের দখলে
অলিম্পিকের কর্মকর্তারা বলেন, বর্তমানে বছরে কোম্পানিটির যে আয় হয়, তার প্রায় ৯৭ শতাংশই আসে বিস্কুট, কনফেকশনারি, স্ন্যাকসসহ খাদ্যপণ্যের ব্যবসা থেকে। বাকি ৩ শতাংশের মতো আয় আসে ব্যাটারির ব্যবসা থেকে। অর্থাৎ ব্যাটারির আলো যেন এসে পড়েছে কোম্পানিটির বিস্কুটসহ খাদ্যপণ্যের ব্যবসায়। অলিম্পিক ও অলিম্পিক গোল্ড—এ দুই নামে ব্যাটারি বাজারে রয়েছে কোম্পানিটির। ব্যাটারির জন্য রয়েছে কোম্পানিটির আলাদা তিনটি উৎপাদন লাইন। নারায়ণগঞ্জে রয়েছে কোম্পানিটির চারটি কারখানা। এসব কারখানায় প্রায় সাত হাজার লোক কাজ করেন।
কোম্পানির একাধিক কর্মকর্তার দাবি, দেশের প্যাকেটজাত ব্র্যান্ডের বিস্কুট ও কনফেকশনারির বাজারের ৫০ শতাংশই অলিম্পিকের দখলে। বাজারে নিজেদের অবস্থান আরও সুদৃঢ় করতে দশম বিস্কুট উৎপাদন লাইন চালুর পরিকল্পনা রয়েছে কোম্পানিটির।
কোম্পানি সূত্রে জানা যায়, ২০১৭-১৮ অর্থবছরে ৮৬ হাজার ৯৩৫ মেট্রিক টন বিস্কুট, কনফেকশনারি, বেকারি পণ্যসহ বিভিন্ন ধরনের খাদ্যপণ্য বিক্রি করা হয়। ২০১৬-১৭ অর্থবছরে যার পরিমাণ ছিল ৮০ হাজার ২৮৯ মেট্রিক টন।
২০১৭-১৮ অর্থবছরে কোম্পানিটি মোট আয় করে ১ হাজার ২৯৩ কোটি টাকা। এর মধ্যে ১ হাজার ২৫৫ কোটি টাকা এসেছে বিস্কুট, কনফেকশনারি, বেকারি পণ্যসহ বিভিন্ন ধরনের খাদ্যপণ্যের ব্যবসা থেকে।
 পাঁচ বছরে মুনাফা দ্বিগুণ
কোম্পানির সর্বশেষ নিরীক্ষিত আর্থিক প্রতিবেদনের তথ্য অনুযায়ী ২০১৭-১৮ অর্থবছরে কোম্পানিটির আয়ে সাড়ে ১৪ শতাংশ প্রবৃদ্ধি হয়েছে। কর-পরবর্তী মুনাফা বেড়েছে ৯ শতাংশ। গত পাঁচ বছরের ব্যবধানে কোম্পানিটির আয় বেড়েছে েদড়গুণ আর মুনাফা বেড়েছে দ্বিগুণেরও বেশি।
শেয়ারবাজারে অলিম্পিক
১৯৮৯ সালে শেয়ারবাজারে তালিকাভুক্ত এ কোম্পানি বর্তমানে ভালো মৌলভিত্তির ‘এ’ শ্রেণিভুক্ত একটি কোম্পানি। দেশের প্রধান শেয়ারবাজার ঢাকা স্টক এক্সচেঞ্জে (ডিএসই) তালিকাভুক্ত কোম্পানিগুলোর মধ্য থেকে ৩০টি নিয়ে গঠিত ডিএস-৩০ সূচকে অন্তর্ভুক্ত রয়েছে কোম্পানিটি। প্রায় ২০০ কোটি টাকার পরিশোধিত মূলধনের এ কোম্পানির ২০ কোটি শেয়ার রয়েছে প্রায় সাড়ে ১১ হাজার মানুষের হাতে, যার মধ্যে কোম্পানির উদ্যোক্তা থেকে শুরু করে বিদেশি-প্রাতিষ্ঠানিক ও সাধারণ বিনিয়োগকারীও রয়েছেন। কোম্পানিটির উদ্যোক্তা ও নেতৃত্বে রয়েছেন দুই ভাই। তাঁরা হলেন মোহাম্মদ ভাই ও মোবারক আলী। এর মধ্যে এক ভাই চেয়ারম্যান ও অন্য ভাই ব্যবস্থাপনা পরিচালকের দায়িত্বে রয়েছেন।
গত বৃহস্পতিবার ডিএসইতে ১০ টাকা অভিহিত মূল্যের কোম্পানিটির শেয়ারের সর্বশেষ বাজারমূল্য ছিল প্রায় ২৭০ টাকা। শেয়ারধারীদের নিয়মিত লভ্যাংশ বিতরণ অব্যাহত রেখেছে কোম্পানিটি। গত জুনে এটির আরেকটি আর্থিক বছর শেষ হয়েছে।



ঘটনাটি অভূতপূর্ব ইতিহাসে প্রথম


মনে হচ্ছে, পৃথিবীজুড়ে আর্থিক বাজার শূন্য কিংবা নেগেটিভ সুদের হারের আরেকটা ধারায় প্রবেশ করেছে। নিম্ন সুদের হারের যে সংস্কৃতি একসময় কেন্দ্রীয় ব্যাংকগুলো শুরু করেছিল, ধীরে ধীরে বাণিজ্যিক ব্যাংকগুলো সেই সংস্কৃতিকে ধারণ করা শুরু করেছে। তার প্রথম ধাপে মর্টগেজ ঋণের ওপর সুদের হারে তার প্রভাব পরিলক্ষিত।
এই প্রথমবারের মতো ডেনমার্কের একটি বাণিজ্যিক ব্যাংক তার মর্টগেজ ঋণের ওপর নেগেটিভ সুদের হারের চর্চা করা শুরু করল। এই অভূতপূর্ব ঘটনা পৃথিবীর ইতিহাসে এই প্রথম। জিসকে ব্যাংক (Jyske Bank) তার ১০ বছর মেয়াদি মর্টগেজ ঋণের সুদের হার করেছে (-)০.৫%। অর্থাৎ কেউ যদি ১০ বছরের জন্য মর্টগেজ ঋণ নেয়, তাহলে তাকে ঋণের চেয়ে কম পরিমাণ টাকা ফেরত দিতে হবে!
বছরের পর বছর ধরে পৃথিবীজুড়ে কেন্দ্রীয় ব্যাংকগুলো যে সহজ নীতি নিয়েছিল, সেটা অর্থনীতির তত্ত্বগুলোকে প্রশ্নের মুখোমুখি করে দিচ্ছে। এটা সবচেয়ে বেশি লক্ষণীয় ইউরোপজুড়ে, যেখানে এই মুহূর্তে মর্টগেজ ঋণের সুদের কমে দাঁড়িয়েছে ১ দশমিক ৬৫ শতাংশ। ২০০০ সালের পরে এত কম সুদের হার আর কখনোই ছিল না। মোটের ওপর ইউরোজোনের প্রায় ৭০ শতাংশ দেশ এই বছর মর্টগেজ ঋণের ওপর সুদের হার কমিয়েছে। 
পৃথিবীর অন্যান্য দেশেও মর্টগেজ সুদের হার কমের দিকে। যেমন যুক্তরাষ্ট্রে এখন ৩০ বছরমেয়াদি মর্টগেজ সুদের হার ৩ দশমিক ৬ শতাংশ, যা ২০০৬ সালের পর সর্বনিম্ন। মর্টগেজ ব্রোকাররা মর্টগেজ লোনের আবেদন সামাল দিতে রীতিমতো হিমশিম খাচ্ছেন। একই ভাবে মর্টগেজ ঋণে ফ্রান্সে সুদের হার ১ দশমিক ৩৯ শতাংশ, জাপানে শূন্য দশমিক ৬৫ শতাংশ এবং জার্মানিতে ১ শতাংশের নিচে। এটা জার্মানির ইতিহাসে সবচেয়ে কম এবং যেভাবে কেন্দ্রীয় ব্যাংক সুদের হার কমাচ্ছে, মর্টগেজ ঋণের সুদের হার শূন্য শতাংশ হতে খুব বেশি সময় লাগবে না।
অনেকেই হয়তো ভাবতে পারেন, ব্যাংকগুলো এত কম সুদের হার নিয়ে কীভাবে টিকে আছে। আসলে ব্যাংকগুলো তাদের প্রাতিষ্ঠানিক বিনিয়োগকারীদের কাজ থেকে শূন্য কিংবা নেগেটিভ হারে ধার করা শুরু করেছে। সুতরাং, এটার প্রভাব পড়ছে তাদের ঋণ দেওয়ার হারের ওপর। আবার যদিও সুদের হার শূন্যের কাছাকাছি কিংবা নেগেটিভ, বিভিন্ন ধরনের সার্ভিস চার্জ যোগ করে ব্যাংকগুলো তাদের আয়কে সমন্বয় করছে।



বিজেপি বলছে, ভুলে ভরা তালিকা মানি না


মুখ লুকোনোর জায়গা পাচ্ছে না বিজেপি। ভারতের সব রাজ্যে নাগরিকপঞ্জি তৈরির দাবি জানিয়ে তারা এখন বলছে, আসামের চূড়ান্ত নাগরিক তালিকা (এনআরসি) ভুলে ভরা নথি ছাড়া আর কিছু নয়। কারণ, হিন্দুস্তানে কোনো হিন্দু কখনো ‘বিদেশি’ হতে পারে না। এদিকে ভারতের পররাষ্ট্র মন্ত্রণালয় বলেছে, নাগরিক তালিকায় যাঁদের নাম ওঠেনি, তাঁদের একজনকেও আটক করা হবে না। শেষ আইনি প্রক্রিয়া পর্যন্ত তাঁরা সব ধরনের রাষ্ট্রীয় অধিকার ভোগ করবেন।
পররাষ্ট্র মন্ত্রণালয়ের মুখপাত্র রবীশ কুমার গতকাল রোববার সন্ধ্যায় এক বিবৃতিতে বলেন, নাগরিকপঞ্জি তৈরি একটা স্বচ্ছ, বিধিসম্মত ও আইনি প্রক্রিয়া। সবকিছুই হয়েছে সুপ্রিম কোর্টের নির্দেশে ও তদারকিতে। আর যে পদ্ধতিতে এনআরসি তৈরি করা হয়েছে, তা বিজ্ঞানভিত্তিক। বাড়ি বাড়ি গিয়ে তথ্য জোগাড় করা হয়নি। সিদ্ধান্ত নেওয়া হয়েছে নাগরিকদের আবেদনের ভিত্তিতে।
তবে এই তালিকা পেয়ে ক্ষমতাসীন বিজেপি বিস্মিত, ক্ষুব্ধ। কেননা, যে ১৯ লাখ মানুষের নাম তালিকায় ওঠেনি, তাঁদের অধিকাংশই বাঙালি হিন্দু। আসামের বিজেপির নেতারা তাই বলতে শুরু করেছেন, এনআরসির নামে রাজ্যে যা হলো, তা পর্বতের মূষিক প্রসব।
আসাম বিজেপির সভাপতি রঞ্জিত কুমার দাস গতকাল বলেছেন, লাখ লাখ ভারতীয়র নাম তালিকায় ওঠেনি। ওই মানুষজন উত্তর প্রদেশ, হরিয়ানা, পশ্চিমবঙ্গ, ত্রিপুরা থেকে যুগ যুগ ধরে এই রাজ্যে বাস করছেন। বৈধ নথিও তাঁদের রয়েছে। বহুবার তাঁরা নাম তোলার আবেদনও জানিয়েছেন। অথচ নাম ওঠেনি। হিন্দুস্তানিদের স্বার্থেই সারা দেশে এনআরসি করা দরকার। কারণ, হিন্দুস্তানে হিন্দুরা কিছুতেই বিদেশি হতে পারেন না।
তালিকা পেয়ে ক্ষমতাসীন বিজেপি বিস্মিত-ক্ষুব্ধতালিকায় নাম না থাকাদের অধিকাংশই বাঙালি হিন্দুযাঁদের নাম ওঠেনি, তাঁদের কাউকে আটক করা হবে না আইনিপ্রক্রিয়া শেষ না হওয়া পর্যন্ত রাষ্ট্রীয় অধিকার বহাল থাকবে
বিজেপি বিস্মিত নাগরিকপঞ্জিতে লাখ লাখ হিন্দু বাঙালির নাম নেই দেখে। আর ক্ষুব্ধ, লাখ লাখ মুসলমান বাঙালির নাম স্থান পেয়েছে দেখে। আসামের শিলচর বিধানসভা কেন্দ্রের বিজেপির বিধায়ক দিলীপ কুমার পাল বলেছেন, ভুলে ভরা এই তালিকা বিজেপি কিছুতেই মেনে নেবে না। ভারতের হিন্দুরা কখনো বহিরাগত হতে পারে না। ১৩০০ কোটি টাকা খরচ করে এই এনআরসি পর্বতের মূষিক প্রসব ছাড়া অন্য কিছু নয়।
এনআরসির চূড়ান্ত তালিকা মেনে নিতে পারছে না অল আসাম স্টুডেন্টস ইউনিয়নও (আসু), যাদের আন্দোলনের ফলেই ১৯৮৫ সালের চুক্তিতে নাগরিকপঞ্জি তৈরির প্রতিশ্রুতি রাখা হয়েছিল। সেই আসুর মুখ্য উপদেষ্টা সমুজ্জল ভট্টাচার্য সংবাদ সম্মেলন করে বলেছেন, এই তালিকা তাঁদের হতাশ করেছে। কারণ, কেন্দ্র ও রাজ্য সরকার বিভিন্ন সময়ে রাজ্যে যত বিদেশির উপস্থিতির কথা বলে এসেছে, এই তালিকা তার ধারেকাছেও নেই। প্রতিকার চেয়ে তাঁরা সুপ্রিম কোর্টের শরণাপন্ন হবেন।
আসুর সাধারণ সম্পাদক লুরিংজ্যোতি গগৈয়ের অভিযোগ, কেন্দ্র ও রাজ্য দুই সরকারই অবৈধ অনুপ্রবেশকারী বাছাইয়ের অনেক সুযোগ পেয়েছিল। কিন্তু তারা নিদারুণ ব্যর্থ।
আসামের কংগ্রেসিদের কাছে নাগরিকপঞ্জি প্রথম থেকেই শাঁখের করাত। বরাক উপত্যকার রাজনীতির স্বার্থে তারা এনআরসির বিরোধিতা করতে পারেনি। আবার মুসলমানদের জন্য এনআরসিকে সমর্থন করাও ছিল তাদের পক্ষে কঠিন। তালিকা প্রকাশের পর এখন কংগ্রেসের অবস্থান ঠিক করতে শনিবার রাতে কংগ্রেস সভানেত্রী সোনিয়া গান্ধী এক জরুরি বৈঠক ডেকেছিলেন। বৈঠকের পর জানানো হয়, প্রকৃত ভারতীয়দের নাম বাদ যাওয়া কোনোভাবেই বরদাশত করা হবে না। ওই বৈঠকে আসামের কংগ্রেস সাংসদ গৌরব গগৈ, মেঘালয়ের সাবেক মুখ্যমন্ত্রী মুকুল সাংমারা উপস্থিত ছিলেন। বৈঠকের পর মুকুল সাংমা বলেন, প্রকৃত ভারতীয় নাগরিকদের অধিকার রক্ষায় কংগ্রেস পাশে থাকবে।
নাগরিকপঞ্জি প্রকাশিত হওয়ার পর অ্যামনেস্টি ইন্টারন্যাশনাল ইন্ডিয়া আসাম সরকারের কাছে আবেদন জানিয়েছে, ফরেনার্স ট্রাইব্যুনাল (এফটি) যাতে স্বচ্ছতা বজায় রেখে নিরপেক্ষভাবে কাজ করতে পারে, তা নিশ্চিত করা হোক। চূড়ান্ত তালিকায় যাঁদের নাম ওঠেনি তাঁরা এবার এফটিতে আবেদন জানাতে পারবেন। অ্যামনেস্টি ইন্টারন্যাশনালের পক্ষে আকর প্যাটেল বলেছেন, নাগরিকপঞ্জি তৈরির অধিকার সরকারের অবশ্যই রয়েছে। কিন্তু এফটির নিরপেক্ষতা নিয়ে নানা মহলে প্রশ্ন উঠছে। সরকারি নথিতে ভুল থাকার জন্য বহু মানুষের নাম বাদ গেছে। মানুষের অধিকার সুরক্ষা করা দরকার।
বাদ পড়ার চমকপ্রদ উদাহরণনাগরিক তালিকায় নাম ওঠেনি এমন বহু চমকপ্রদ উদাহরণ ক্রমেই প্রকাশ পাচ্ছে। যেমন আসামের সাবেক মন্ত্রী আসাম গণপরিষদ নেতা আবদুল জব্বারের মেয়ে জাহিদা সুলতানার নাম তালিকায় নেই। ৮৮ বছরের এই নেতা বলেন, সরকারি কর্তারা বলেছিলেন, মেয়ের নাম অবশ্যই তোলা হবে। অথচ হলো না। জাহিদা সুলতানা রাজ্যের এক কলেজের অধ্যাপক।
একই রকম ভাগ্য বিশিষ্ট গোর্খা স্বাধীনতাসংগ্রামী ছবিলাল উপাধ্যায়ের নাতনি মঞ্জু দেবীরও। মঞ্জু দেবীকে এর আগে ‘ডি’ ভোটার করা হয়। তাঁর দাবি, সব ধরনের প্রমাণপত্র দাখিল করা সত্ত্বেও তাঁর ও তাঁর ছেলেমেয়ের নাম ওঠেনি। অথচ স্বামীর নাম রয়েছে।
তালিকায় নাম ওঠেনি আলফা নেতা পরেশ বরুয়া, তাঁর স্ত্রী ও দুই ছেলের। প্রবল দুশ্চিন্তার মধ্যে দিন কাটাচ্ছে সামরিক ও আধা সামরিক বাহিনীর তিন জওয়ানের পরিবার। দিলবর হুসেন ভারতীয় সেনাবাহিনীর সিপাই। লক্ষ্ণৌয়ে পোস্টিং। তাঁর ভাই মিজানুর আলী কেন্দ্রীয় আধা সামরিক বাহিনীর জওয়ান। চেন্নাইয়ে পোস্টিং তাঁর। তৃতীয় ভাই শহীদুল ইসলাম সেনাবাহিনীর সুবেদার। তাঁদের বাবা আবদুল হামিদ ও মা খাদিজা বেগমের নাম ১৯৭০ সালের ভোটার তালিকায় ছিল। অথচ শহীদুল ছাড়া এঁদের কারও নাম নাগরিকপঞ্জিতে ওঠেনি।
অবশ্য পররাষ্ট্র মন্ত্রণালয়ের গতকালের বিবৃতিতে স্পষ্ট বলা হয়েছে, যাঁদের নাম চূড়ান্ত তালিকায় ওঠেনি তাঁদের ‘রাষ্ট্রহীন’ বা ‘বিদেশি’ বলা যাবে না। এসব মানুষকে সব ধরনের আইনি সহায়তা দেওয়া হবে। আসাম সরকার বিনা খরচে আইনি সাহায্য দেওয়ার কথাও জানিয়েছে।



উদ্যোক্তাদের ঠিকানা ‘মোড়’


মফস্বলের পাড়া–মহল্লার মোড়ে মোড়ে তরুণেরা আড্ডা দেন। সেই আড্ডা থেকেই অনেক সময় বেরিয়ে আসে দারুণ কিছু। সেই ধারণা থেকেই ‘মোড়’। কোওয়ার্কিং স্পেস। যেখানে আধুনিক সুযোগ-সুবিধার অফিস ভাগাভাগি করে ব্যবহারের সুযোগ পান উদ্যোক্তারা। ব্যবসায়িক কিংবা দাপ্তরিক বৈঠক করার মতো সুবিধা তো আছেই। 
বনানী ১১ নম্বর সড়কে ‘মোড়ের’ কার্যালয়ে ঢুকলেই চোখে পড়বে একটি ল্যাম্পপোস্ট। কালো রঙের ল্যাম্পপোস্টটি মনে করিয়ে দেবে সেই মফস্বলের কথা। মোড়ের চত্বরজুড়ে আধুনিকতার ছাপ। ছিমছাম পরিবেশে বিভিন্ন টেবিলে বসে কম্পিউটারে কাজ করছেন জনা বিশেক তরুণ-তরুণী। পথের পাঁচালি, ঘরে, বাইরে, ঘরে-বাইরে নামের চারটি বৈঠকস্থলও সমান ব্যস্ত। 
মোড়ের গল্প শুনতে গত জুলাইয়ের শেষ সপ্তাহের এক দুপুরে দুই উদ্যোক্তা—নাবিলা নওরিন ও নাহিদ শারমিনের সঙ্গে আড্ডা হয়। তাঁরা জানান, বনানী ১১ নম্বরে সড়কে ২০১৫ সালে ৫ মে মোড়ের যাত্রা শুরু হয়। এক দফা স্থান পরিবর্তনের পর বর্তমানে ২ হাজার বর্গফুট আয়তন জায়গা নিয়ে মোড় চলছে। গত মার্চ মাসে ধানমন্ডিতে মোড়ের নতুন আরেকটি শাখা চালু হয়েছে। 
শুরুর গল্পটা বললেন নাবিলা নওরিন। ব্র্যাক বিশ্ববিদ্যালয়ে স্থাপত্যবিদ্যায় পড়াশোনা শেষ করে ২০১২ সালে উচ্চশিক্ষার জন্য যুক্তরাষ্ট্রের শিকাগোয় যান তিনি। সেখান থেকে আবার ইন্টার্নি করতে যান ব্রাজিলের সাও পাওলো শহরে। সেখানকার তরুণ উদ্যোক্তারা কোওয়ার্কিং স্পেসে ভাগাভাগি করে নিজেদের কাজ করেন। বিষয়টি মনে গেঁথে যায় নাবিলার। ২০১৪ সালে দেশে ফেরার আগেই বান্ধবী নাহিদ শারমিনের সঙ্গে সে রকম কিছু একটা করার জন্য চিন্তাভাবনা শুরু করেন। 
বাংলাদেশে অনেক তরুণ উদ্যোক্তা ফ্রিল্যান্স, সফটওয়্যার ডেভেলপমেন্ট, ওয়েব ডেভেলপমেন্টসহ নানা ধরনের কাজ করেন। তাঁদের পক্ষে কাজের জন্য কিংবা ব্যবসায়িক অংশীদারদের সঙ্গে বৈঠকের জন্য নিজস্ব অফিস স্থাপন করাটা বেশ ব্যয়বহুল। তা ছাড়া অফিসের পেছনে প্রতি মাসেই মোটা অঙ্কের অর্থ খরচের বিষয় তো আছেই। সেই বাড়তি ব৵য় বোঝা থেকে মুক্তি দিতেই ‘মোড়’ শুরু। 
এমন তথ্য দিয়ে নাবিলা নওরিন বলেন, ‘শুরুতে ধারণাটি তরুণদের কাছে জনপ্রিয় করাটা ছিল বেশ চ্যালেঞ্জিং। মোড়ের প্রথম দিকে অনেকেই উঁকি দিতেন। জানতে চাইতেন—এটি কি রেস্তোরাঁ, নাকি বাতির (লাইট) দোকান? আমরা সবাইকে খুব আগ্রহ নিয়ে মোড় ঘুরিয়ে দেখাতাম। আমাদের ধারণাটি তাঁদের বোঝানোর চেষ্টা করতাম।’ 
ধীরে ধীরে জনপ্রিয় হয়ে উঠেছে মোড়। বনানীতে এখন বিভিন্ন ক্যাটাগরিতে মোড়ের সদস্যসংখ্যা ১২০। তাঁদের মধ্যে আছেন বেসরকারি সংস্থার প্রতিনিধি ও তথ্যপ্রযুক্তি নিয়ে কাজ করেন এমন উদ্যোক্তারা। গুলশানের এফ আর টাওয়ারের অগ্নিকাণ্ডের পর একটি প্রতিষ্ঠানের কর্মীরা তিন মাস মোড়ে তাঁদের দাপ্তরিক কাজ করেন। অন্যদিকে সুইস একটি সফটওয়্যার কোম্পানি ধানমন্ডি মোড় আগামী পাঁচ বছর ব্যবহারের জন্য চুক্তি করেছে। সেই প্রতিষ্ঠানের ৩৪ জন কর্মী কাজ করছেন। তারা মোড়ের অর্ধেক অংশ ব্যবহার করে, বাকিটা ব্যবহার করছে অন্য উদ্যোক্তারা।
সদস্য না হলেও প্রতি ঘণ্টা ১৫০ টাকায় মোড়ের সুযোগ-সুবিধা ব্যবহার করা যাবে। মাসে ২ হাজার টাকা দিয়ে হওয়া যাবে ‘স্টার্টার’ সদস্য। তখন মোড়ের দুই শাখার একটিতে ৪০ ঘণ্টা ব্যবহার করতে পারবেন উদ্যোক্তারা। আবার ৮ হাজার টাকা দিয়ে ‘ইনফিনিটি’ সদস্য হলে ইচ্ছামাফিক যত ঘণ্টা খুশি মোড়ে অফিস করা যাবে। সদস্যদের জন্য আছে খাবারের কক্ষ ও কফির সুবিধা। 
মোড়ের সদস্য ইসমাইল সাঈদ নিজে একটি মেডিকেল সফটওয়্যার বানাচ্ছেন। তিনি বললেন, ‘২ লাখ টাকা খরচ করে হাতিরপুলে অফিস নিয়েছিলাম। তারপর খরচ জোগাতে না পেরে ছেড়ে দিয়েছি। বর্তমানে বেশ স্বচ্ছন্দে মোড়ে অফিস করছি।’ তিনি বলেন, মোড়ে আসার পর কাজ না করে উপায় নেই। কারণ প্রতি মিনিটের জন্য আপনি পয়সা গুনছেন। আবার আপনি যখন দেখবেন আপনার আশপাশে সবাই কাজ করছেন তখন আপনিও উদ্বুদ্ধ হবেন। তা ছাড়া এখানে কাজ করতে গিয়ে সবার মধ্যে একটা নেটওয়ার্ক তৈরি হয়। তখন কাজ পেতেও সুবিধা হয়। 
মোড় পরিচালনা করতে করতে আড়াই বছর আগে ‘বহু’ নামে আসবাবের একটি ব্র্যান্ড প্রতিষ্ঠান প্রতিষ্ঠা করে ফেলেছেন নাবিলা নওরিন ও নাহিদ শারমিন। বনানীতে ‘বহু’র একটি বিক্রয়কেন্দ্র আছে। তার বাইরে বিভিন্ন প্রতিষ্ঠানের জন্য স্থাপত্যচর্চা, অন্দরসজ্জা ও আসবাবের নকশা করেন তাঁরা। 
গত মাসে রাইজিং স্টার অব দ্য ইয়ার ক্যাটাগরিতে নারীদের জন্য সিটি ব্যাংকের বিশেষায়িত সেবা সিটি আলোর সহায়তায় কালারস প্লাটিনাম বিজনেস উইমেন অ্যাওয়ার্ড-২০১৯ পেয়েছেন নাবিলা নওরিন ও নাহিদ শারমিন। 



নৃশংস জোকার প্রশংসিত


বৃষ্টির মতো করতালি পড়ছিল, বজ্রচমকের মতো জ্বলে উঠছিল ক্যামেরার ফ্ল্যাশ বাতিগুলো। সে–ও টানা আট মিনিট ধরে। চলচ্চিত্র উৎসবে বহু তারকা আসেন, অনেক ছবির উদ্বোধনী প্রদর্শনী হয়। তবে এতটা সময় নিয়ে উচ্চকিত উচ্ছ্বাসে ভেসে যেতে কাউকে দেখা যায় না, যেমনটি দেখা গেল জোকার-এর অভিনেতা হকিন ফিনিক্স ও পরিচালক টড ফিলিপসের ক্ষেত্রে।
ছবিটা বানাতে ভীষণ খাটুনি গেছে তাঁদের। প্রযোজককে বোঝাতে হয়েছে, এটা কেবলই একটি সিনেমা নয়। ব্যতিক্রম ধারার কিছু একটা হবে, এই প্রতিশ্রুতি দিয়েই কাজে নেমেছিলেন তাঁরা। ভেনিস চলচ্চিত্র উৎসবের উদ্বোধনী প্রদর্শনী শেষে বোঝা গেল, চলচ্চিত্রটি সারা বিশ্বের কাছে সমাদৃত না হয়ে পারে না। ইতিমধ্যে সমালোচকেরা একে দিয়েছেন গোল্ডেন এ–প্লাস। আবার কোনো কোনো রিভিউ বলছে, জোকারের অস্কার আটকায় কে!
তবে নেতিবাচক রিভিউও রয়েছে। তারা বলছে, খল চরিত্রকে অযথাই মহিমান্বিত করা হয়েছে ছবিটায়। তবে গত শনিবার গণমাধ্যমের জন্য দুটি প্রদর্শনীর আয়োজন করা হয় ভেনিস আন্তর্জাতিক চলচ্চিত্র উৎসবে। উপচে পড়া দর্শক ছিল দুটি প্রদর্শনীতেই। ছবি শেষে দারুণ প্রশংসিত হয়েছেন হকিন ফিনিক্স। গোথাম শহরের এক ব্যর্থ কমেডিয়ানকে নিয়ে জোকার-এর গল্প। শিল্পীর সম্মানের বদলে অবহেলা-অশ্রদ্ধায় ঠকতে ঠকতে একসময় উন্মাদ হয়ে যায় সে। একপর্যায়ে নিজেই হয়ে পড়ে নৃশংস অপরাধী। সাড়ে ৫ কোটি মার্কিন ডলার ব্যয়ে নির্মিত ডিসি ফিল্মসের এ ছবিটি মুক্তি পাবে ৪ অক্টোবর। ভ্যারাইটি, হাইপারবিস্ট



ভিনদেশের বন্দরে লাল–সবুজ পতাকা


এ মুহূর্তে জাপান, ইন্দোনেশিয়া, দুবাই, ভিয়েতনাম, সিঙ্গাপুর বা ভারতের বন্দরের জলসীমায় উড়ছে বাংলাদেশি পতাকা। এই পতাকা বহন করছে বাংলাদেশি জাহাজ। বিদেশের বন্দরে দেশীয় পতাকা ওড়ানোতে এগিয়ে কবির গ্রুপের সহযোগী প্রতিষ্ঠান এস আর শিপিং। কারণ, বাংলাদেশের বহরে থাকা জাহাজের সিংহভাগই তাদের হাতে।
বাংলাদেশে নিবন্ধিত সমুদ্রগামী জাহাজ এখন ৫২টি। এর মধ্যে এককভাবে ১৮টি জাহাজই কবির গ্রুপের। এই গ্রুপের বহরে আগামী মাসে যুক্ত হচ্ছে আরও দুটি। এক দশক ধরে সরকারি-বেসরকারি দুই খাতের মধ্যে জাহাজ পরিচালনা ব্যবসায় নেতৃত্ব দিচ্ছে এ গ্রুপটি। 
আগ্রাবাদের বারিক বিল্ডিং মোড়ে কবির মনজিল থেকে নিয়ন্ত্রণ হয় প্রতিষ্ঠানটির জাহাজের ব্যবসা। বুধবার ভবনের চতুর্থ তলায় গিয়ে দেখা যায়, বড় মনিটরে পর্দায় ভেসে উঠছে সাগর, মহাসাগর ও বন্দরে থাকা প্রতিষ্ঠানটির জাহাজের সাংকেতিক চিহ্ন। পর্দায় চোখ রেখে দেখা যায়, এ মুহূর্তে জাপানের বন্দরে পতাকা উড়িয়ে পণ্য বোঝাই করছে এমভি জোয়াহের জাহাজটি। দুবাই থেকে আরব সাগর হয়ে ভারতের একটি বন্দরে ফিরছে ‘এমভি জাহান মনি’। দক্ষিণ চীন সাগর পেরিয়ে ভিয়েতনামের বন্দরে ভিড়েছে আয়শা সারওয়ার। 
বন্দর থেকে বন্দরে পণ্য নিয়ে জাহাজের ছুটে চলার এই বৈশ্বিক ব্যবসার সব সুফল প্রতিষ্ঠানটি একাই ঘরে তুলছে না। দেশের অর্থনীতিতেও ছোট্ট অবদান রেখে চলেছে তারা। বিদেশের বন্দরে পতাকা ওড়ানোর গৌরব তো আছেই। দেশের আমদানি পণ্য পরিবহন করে বৈদেশিক মুদ্রাও সাশ্রয় হচ্ছে। আবার বিদেশের এক বন্দর থেকে আরেক বন্দরে পণ্য পরিবহন করে বৈদেশিক মুদ্রাও আয় করছে এই প্রতিষ্ঠানটি। শতভাগ দেশীয় নাবিক নিয়োগ করে কর্মসংস্থানের বিষয়টিও নিশ্চিত করছে তারা।
কবির গ্রুপের জাহাজ পরিচালনার ব্যবসার নেতৃত্ব দিচ্ছেন প্রতিষ্ঠানটির উপব্যবস্থাপনা পরিচালক সারওয়ার জাহান। নিজ অফিসে বসে প্রথম আলোকে জানালেন, রপ্তানি আয়, বৈদেশিক মুদ্রা সাশ্রয়, কর্মসংস্থান এবং বিদেশে দেশের ভাবমূর্তি বাড়ানো—চারটি অর্জনই এক খাত থেকে হচ্ছে। দেশীয় পতাকাবাহী জাহাজের সংখ্যা যত বাড়বে, ততই এই চারটি খাতে দেশের অর্জনও বাড়তে থাকবে। সেই চেষ্টাই আমরা করে যাচ্ছি।
 জাহাজ পরিচালনার মতো কঠিন ব্যবসায় নেতৃত্ব দেওয়া খুব সহজ নয়। এখানে পণ্য পরিবহনের ভাড়া ঠিক করতে হয় বিশ্বের সব জাহাজ কোম্পানির সঙ্গে প্রতিযোগিতা করে। আন্তর্জাতিক বাজারে জাহাজ ভাড়া প্রতিনিয়ত ওঠানামা করে। এ বাজারে লোকসান দিয়ে হলেও ভাড়া নিতে হয়। কারণ, বসে থাকলে প্রতিদিন খরচ গুনতে হয় জাহাজভেদে আট-দশ লাখ টাকা। এই লোকসানের কথা মাথায় রেখে হাতে অগ্রিম পুঁজি রাখতে হয়। এরপরও থাকে শঙ্কা।
এই যেমন এক দশক আগে বৈশ্বিক মন্দার পর জাহাজের ভাড়া অস্বাভাবিক কমে যায়। সংকট দীর্ঘস্থায়ী হলে বিশ্বের বাঘা বাঘা জাহাজ কোম্পানিও খাদে পড়ে যায়। বিশাল অঙ্কের লোকসানে পড়ে একজন আরেকজনকে অধিগ্রহণ করতে থাকে। কেউ দেউলিয়া হয়ে যায়। এ ঢেউ লেগেছে দেশেও। দেশে অনেকে ধাক্কা সামলাতে না পারলেও কবির গ্রুপ ঠিকই সংকট থেকে নিজেদের বের করে নিয়েছে। 
কীভাবে? কবির গ্রুপের প্রধান নির্বাহী কর্মকর্তা মেহেরুল করিম জানালেন, শুধু নিজের কোম্পানির পণ্য পরিবহনের চিন্তা থেকে জাহাজ পরিচালনা ব্যবসা চালানো কঠিন। আন্তর্জাতিক বাজারের সঙ্গে প্রতিযোগিতা করেই ব্যবসা করতে হবে। বিশ্বমানের ব্যবস্থাপনা থাকতে হবে। নাহলে সংকটের সময় টিকে থাকা কঠিন।
বাংলাদেশে বেসরকারি খাতে জাহাজ ব্যবসা শুরু হয়েছে ৪১ বছর আগে। শুরুর দিকে এটলাস শিপিং, সমুদ্রযাত্রা শিপিংয়ের মতো প্রতিষ্ঠানগুলো পথ দেখিয়ে নিজেদের সরিয়ে নিয়েছে। কিউসি বা এইচআরসির যুগও শেষ হয়েছে। সেখান থেকেই শুরু করেছিল কবির গ্রুপ। ২০০৫ সালে এমভি ফাতেমা জাহান জাহাজ দিয়ে শুরু হয় তাদের বৈশ্বিক ব্যবসার। তাতে কয়েক বছরের মাথায় দেশের শীর্ষস্থানে উঠে আসে তাদের নাম। বিদেশের বন্দর সবচেয়ে জাতীয় পতাকাও উড়ছে তাদের হাত ধরে। যেন বিদেশের বন্দরে এক টুকরো ভাসমান বাংলাদেশ। 
সব মিলিয়ে গত ২০১৮-১৯ অর্থবছরে এ খাত থেকে রপ্তানি আয় এসেছে ৩০ কোটি ৫৭ লাখ ডলার। ২০১৭-১৮ অর্থবছরে আয় হয়েছিল ২৮ কোটি ৩৭ লাখ ডলার।



বস্তির বাসিন্দারা সিন্ডিকেটের হাতে জিম্মি
অবৈধ গ্যাস ও বিদ্যুৎ–সংযোগ


সরকারের নীতিনির্ধারকদের পক্ষ থেকে কোনো নাগরিক গৃহহীন থাকবে না বলে ঘোষণা দেওয়া হলেও ঢাকা শহরের বিভিন্ন বস্তিতে লাখ লাখ মানুষ মানবেতর জীবনযাপন করতে বাধ্য হচ্ছে। স্থানীয় সরকারমন্ত্রী তাজুল ইসলাম গত ১৬ জুন সংসদে প্রশ্নোত্তর পর্বে জানিয়েছিলেন, ঢাকা শহরে ৩ হাজার ৩৯৪টি বস্তিতে ৬ লাখ ৪৬ হাজার ৭৫ জন লোক বাস করছে। এই হিসাব ২০১৪ সালের। গত পাঁচ বছরে ঢাকার জনসংখ্যার সঙ্গে পাল্লা দিয়ে বস্তিবাসীর সংখ্যাও বেড়েছে। দেশের অন্যান্য শহরেও ছোট–বড় অনেক বস্তি আছে এবং সেখানকার বাসিন্দারাও জীবনযাপনের মৌলিক অধিকার থেকে বঞ্চিত। 
বাংলাদেশের অর্থনৈতিক উন্নতি সুস্থ ও সুষম নয়। যে হারে প্রবৃদ্ধি বাড়ছে, সেই হারে দারিদ্র্য কমছে না। গ্রামের দরিদ্রদের চেয়ে শহরের দরিদ্রদের অবস্থা আরও শোচনীয়। বিপুলসংখ্যক বস্তিবাসীর প্রয়োজনীয় পরিষেবা যথা গ্যাস, বিদ্যুৎ ও পানি সরবরাহের আইনানুগ ব্যবস্থা নেই। গ্যাস, বিদ্যুৎ ও পানির সংযোগ নিতে হলে স্থায়ী বাসস্থান থাকা প্রয়োজন, যা কোনো বস্তিবাসীর থাকে না।
এই প্রেক্ষাপটে বিভিন্ন বস্তিকে ঘিরে ক্ষমতাসীন দলের স্থানীয় নেতাদের নেতৃত্বে যে সিন্ডিকেট বা চক্র গড়ে উঠেছে, তারাই সেখানে বেআইনিভাবে গ্যাস ও বিদ্যুৎ–সংযোগ দিয়ে কোটি কোটি টাকা হাতিয়ে নিচ্ছে। অথচ সরকারি কোষাগারে কোনো অর্থ জমা পড়ছে না। ইংরেজি দৈনিক ডেইলি স্টার–এর প্রতিবেদন অনুযায়ী, ঢাকার তিনটি প্রধান বস্তি মহাখালীর কড়াইল ও মিরপুরের ভাষানটেক ও চালানটিকা বস্তি ঘিরে ২৪টি সিন্ডিকেট গড়ে উঠেছে, যারা এসব বস্তির বাসিন্দাদের কাছ থেকে মাসে ২ কোটি ৮৮ লাখ টাকা আদায় করে থাকে। অনেক সময় তারা বস্তিবাসীদের মাদকসহ নানা অপরাধমূলক কাজেও নিয়োগ করে থাকে। 
কেবল ওই তিন বড় বস্তি নয়, ঢাকার প্রতিটি বস্তির বাসিন্দারা স্থানীয় প্রভাবশালী ব্যক্তি তথা সিন্ডিকেটের হাতে জিম্মি। তাদের এই জিম্মিদশা যে মাঝেমধ্যে বড় ধরনের দুর্ঘটনার কারণ হয়ে দাঁড়ায়, তার প্রমাণ সাম্প্রতিক রূপনগর বস্তির অগ্নিকাণ্ড, যাতে সেখানে বসবাসকারী প্রতিটি মানুষ সর্বস্বান্ত হয়েছে। শেষ সম্বলটুকু হারিয়ে বস্তিবাসীরা এখন খোলা আকাশের নিচে বাস করছে। তদন্তে জানা গেছে, অবৈধ গ্যাস–সংযোগ থেকেই অগ্নিকাণ্ডের উৎপত্তি। সংশ্লিষ্ট সেবা সংস্থার অসাধু কর্মকর্তাদের যোগসাজশে এসব অবৈধ সংযোগ নেওয়া হয়, যা অত্যন্ত ঝুঁকিপূর্ণ। প্লাস্টিকের পাইপে গ্যাস–সংযোগ বিপজ্জনক হলেও সিন্ডিকেট সেটাই করে থাকে। একইভাবে বস্তিতে বিদ্যুৎ–সংযোগও নেওয়া হয় অবৈধভাবে। ২০১৭ সালে কড়াইল বস্তিতে আগুন লেগে যে ৫২৬টি ঘর পুড়ে যায়, তা–ও ঘটেছিল ত্রুটিপূর্ণ গ্যাস–সংযোগ থেকে। 
ঢাকায় বিদ্যুৎ–সংযোগ দেওয়ার দায়িত্বে নিয়োজিত ঢাকা বিদ্যুৎ সরবরাহ কোম্পানি বা ডেসকো বস্তিতে অবৈধ বিদ্যুৎ–সংযোগের কথা স্বীকারই করছে না। যদিও একজন দায়িত্বশীল কর্মকর্তা বলেছেন, অবৈধ বিদ্যুৎ–সংযোগের বিষয়ে সুনির্দিষ্ট অভিযোগ পেলে তাঁরা সেটি বিচ্ছিন্ন করে দেন। যদি অবৈধ বিদ্যুৎ–সংযোগই দেওয়া না হয়, তাহলে বিচ্ছিন্ন করার প্রশ্ন আসে কেন? 
আসলে এরা সমস্যাটি দেখেও না দেখার ভান করছে। মাঝখান থেকে ফাউ কামিয়ে নিচ্ছে তথাকথিত সিন্ডিকেট। ফলে প্রতি মুহূর্তে ঝুঁকি নিয়ে বাস করতে হচ্ছে সেখানকার বাসিন্দাদের। বস্তি পুড়লেও সিন্ডিকেটের লাভ। তারা নতুন ঘর তোলার নামে ফের সর্বস্বান্ত হওয়া মানুষগুলোর কাছ থেকে নতুন করে অর্থ আদায় করতে পারে। অবৈধ গ্যাস ও বিদ্যুৎ–সংযোগ দেওয়ার নামে বস্তিবাসীদের মৃত্যুর মুখে ঠেলে দেওয়া কিংবা সর্বস্বান্ত করার অধিকার কারও নেই। বস্তিগুলোর পরিষেবার জন্য আইনানুগ ব্যবস্থা নেওয়া হোক।



সিঁড়ির পর সিঁড়ি বেয়ে ওপরে উঠতে হয়


নতুন একটি সাবান বাজারের সুপরিচিত সব ব্র্যান্ডকে পেছনে ফেলে এক নম্বরে উঠে গেল শুধু একটি স্লোগানের জোরে। স্লোগানটি ছিল ‘শতভাগ হালাল সাবান’, যা এসেছিল সৈয়দ আলমগীরের মাথা থেকে। এবং বাণিজ্যকে নিজের জীবনের কথা জানিয়েছেন এসিআই কনজ্যুমার ব্র্যান্ডসের ব্যবস্থাপনা পরিচালক সৈয়দ আলমগীর, উঠে এসেছে তরুণদের প্রতি তাঁর পরামর্শও। কথা বলেছেন রাজীব আহমেদ।
জীবনের মোড় ঘুরিয়েছে যে সিদ্ধান্ত 
আমার জীবনের মোড় ঘুরিয়ে দিয়েছিল ঢাকা বিশ্ববিদ্যালয়ের আইবিএতে ভর্তি হওয়ার সিদ্ধান্তটি। সেখানে পড়েছি বলেই আমি এই পথে এসেছি। আইবিএ থেকে এমবিএ করার পরই আমার অনেকগুলো চাকরির প্রস্তাব আসে। আমরা ৩৩ জন বের হয়েছিলাম। আমি যোগ দিলাম এমন একটি জায়গায়, যেখানে শুধু একজন নেবে। বন্ধুর সঙ্গে প্রতিযোগিতা আমি চাইনি। আমাদের বড় একটা ফার্মেসি ছিল। বড় ভাই চিকিৎসক। এ কারণে ওষুধের প্রতি আমার বিশেষ আগ্রহ ছিল। এ কারণে মে অ্যান্ড বেকারে (এখনকার সানোফি) যোগ দিই। 
সেখানে ১৬ বছর ছিলাম। এ সময় আমি অনেক কিছু শিখেছি। একটা উদাহরণ দিই, চিঠি কীভাবে ভাঁজ করবেন, সেটারও একটা রীতি শিখিয়েছে মে অ্যান্ড বেকার। বছরের কোন সময় টাই পরতে হবে, সেটাও কোম্পানি শিখিয়ে দিত। মে অ্যান্ড বেকারে আমি ব্যাপক শৃঙ্খলা শিখেছি।
জীবনের সেরা তিন সিদ্ধান্ত
এক. সরকারি চাকরিতে যোগ না দিয়ে বেসরকারি খাতে আসা। দুই. যমুনায় যোগ দেওয়া। তিন. এসিআইতে আসা। যমুনায় যোগ দিয়ে আমি বৃহত্তর পরিসর পেয়েছি। আগেরটি ছিল শুধু ওষুধ। যমুনায় শুরুতেই আমি ১১টি কোম্পানি আমার অধীনে পাই। আমি সেগুলোকে বড় করেছি। আধুনিক প্রতিষ্ঠান হিসেবে গড়ে তোলার দায়িত্ব পালন করেছি। যমুনায় না গেলে পেগাসাস কেডস ও এক শ ভাগ হালাল সাবান আমি করতে পারতাম না। এসিআইতে আসা খুব ভালো সিদ্ধান্ত ছিল। এটির কনজ্যুমার ব্র্যান্ডস বিভাগ খুব ছোট ছিল। এখন অনেক বড় হয়েছে। এখানে এসে আমি লবণের দেশসেরা ব্র্যান্ডটি তৈরি করেছি।
 ব্র্যান্ড তৈরির পেছনের গল্প
জার্মানিতে একটি বাসায় গিয়ে আমি দেখলাম, লবণ ধবধবে সাদা ও ঝরঝরা। সেখান থেকে মাথায় এল, বাংলাদেশের লবণ কেন ঝরঝরা নয়। সেই চিন্তাটি দেশে এসে এসিআইয়ের চেয়ারম্যান এম আনিস উদ দৌলার সঙ্গে আলাপ করলাম। এরপর এসিআই আনল ধবধবে সাদা ও মিহিদানার ঝরঝরে লবণ। প্রক্রিয়াজাত করতে খরচ বেশি বলে দাম একটু বেশি ধরতে হলো। তাই বাজার পাওয়া কঠিন হলো। লবণের স্লোগান দিলাম, ‘মেধা বিকাশে সহায়তা করে’। এরপর আর পেছন ফিরে তাকাতে হয়নি। কেডসের একটি তুমুল জনপ্রিয় ব্র্যান্ড ছিল পেগাসাস। বাংলাদেশে কেডসের ব্র্যান্ড আমার হাতেই তৈরি। 
 সারা দিনের রুটিন
কাজ দিয়েই আমার দিন শুরু হয়। কাজ দিয়েই শেষ। কাজের বাইরে তেমন কিছু করতে পারি না। সকালে অফিসে আসি ৯টা থেকে ১০টার মধ্যে। ফিরি রাতে। কখনো ৯টার আগে নয়। ফেরার সময় একটি হোটেলে কিছুক্ষণ সাঁতার কাটি অথবা ব্যায়াম করি। পরিবারের সঙ্গে বাকি সময় কাটাই। তবে অফিসের আলাপ কখনোই বাসায় করি না। আমার স্ত্রীকে যদি আমার অফিস সম্পর্কে প্রশ্ন করেন, তিনি এটুকুই বলতে পারবেন যে সম্প্রতি আমি মনে হয় ব্যবস্থাপনা পরিচালক হয়েছি।
 কাজের বাইরে
দেশ ঘুরতে আমার ভালো লাগে। এ জন্য প্রচুর ভ্রমণ করি। টেলিভিশন দেখতে ভালো লাগে। রাতে দেশি–বিদেশি সংবাদ চ্যানেল দেখে নিজেকে আপডেট রাখার চেষ্টা করি। বিনোদনের জন্য সিরিয়াল, সিনেমা দেখি। একবার ভারতে গিয়ে সিনেমা দেখতে যাব। মেয়েরা দেখবে গুরুগম্ভীর সিনেমা। আমি বললাম, গোবিন্দর সিনেমা দেখব। পয়সা খরচ করে কান্নাকাটি করতে যাওয়ার ইচ্ছা আমার নেই। আর সিনেমা দেখা হলো না। আমার তিন মেয়ে—একজন চিকিৎসক, একজন আইন পড়ছে এবং আরেকজন অর্থনীতিবিদ। তারা বিদেশে আছে।
 কী হতে চেয়েছিলেন
লক্ষ্যের চেয়ে বেশি পেয়েছি। লক্ষ্য ছিল, আমি যেখানে কাজ করব, সেখানকার নেতা হব। সেটা হতে পেরেছি। কর্তৃত্বমূলক ব্যবস্থাপনায় বিশ্বাসী নই। সারা দিন হয়তো আমি নানা কথা বলি। আমার কর্মীরা তাতে মোটেও কষ্ট পায় না। কারণ, তারা জানে, আমি তাদের কতটা ভালোবাসি। 
 ব্যবস্থাপকদের দক্ষতা 
আমাদের দেশের ব্যবস্থাপকেরা কিন্তু অনেকের চেয়ে ভালো। এ দেশের কোম্পানি এ দেশের ছেলে–মেয়েরাই চালাচ্ছে। হয়তো দু–একজন বিদেশি থাকে। তবে বিদেশি কোম্পানির প্রবণতা হলো, তারা একজন বিদেশিকে পাঠিয়ে দিতে পছন্দ করে। 
 তরুণদের জন্য তিন পরামর্শ 
মূল পরামর্শ একটাই—তরুণেরা যখন যে কাজটি করবে, সেটি মনোযোগ দিয়ে করতে হবে। পড়াশোনার সময় পড়াশোনা। চাকরিতে যোগ দিয়ে নিজের কাজটি। একটা বিষয় মনে রাখতে হবে, চাকরিজীবনে একটি সিঁড়ির পর আরেকটি সিঁড়িতে পা দিয়ে তবে ওপরে উঠতে হয়। এখানে এমন কোনো সিঁড়ি নেই, এলিভেটর নেই, যা আপনাকে সরাসরি ওপরে নিয়ে যাবে।
আরেকটি বিষয় হলো, মানুষকে জানতে হবে। ক্রেতার সম্পর্কে না জানলে ভালো ব্যবস্থাপক হওয়া যায় না। আকাঙ্ক্ষাটাও একটু কম রাখতে হবে। আমরা দেখি, এখন শুরু থেকেই অনেকে ব্যবস্থাপনা পরিচালক হতে চায়। বড় বেতন চায়, গাড়ি চায়। শুধু চাকরি পাল্টায়। নিজের কাজ দক্ষতার সঙ্গে করলে এসব কিন্তু আসবেই। 
ভবিষ্যৎ এমডিদের উদ্দেশে
আমি যখন আঞ্চলিক ব্যবস্থাপক ছিলাম, তখন বিক্রয় প্রতিনিধিদের সঙ্গে চিকিৎসকের দুয়ারে দুয়ারে ঘুরেছি। এমন ঘটনাও আছে, পণ্য নিয়ে ট্রাকে করে বেরিয়ে গেছি, বিক্রি শেষ করে ফিরেছি। এখন ভালো পদে থাকলে কেউ মাঠে-ঘাটে ঘোরার কষ্ট করতে চায় না। 
আমি একটি প্রতিষ্ঠানে ব্যবস্থাপনা পরিচালক (এমডি) নিয়োগের জন্য সাক্ষাৎকার নেওয়ার একটা ঘটনা বলি। প্রার্থীর কাছে জানতে চাইলাম, বিপণন সম্পর্কে কতটুকু জানেন। তিনি বললেন, বিপণন তাঁর কাজ নয়। একই ভাবে উৎপাদন ও বিক্রির বিষয়ে তিনি একই কথা বললেন। আমি জানতে চাইলাম, তাহলে আপনার কাজ কী? তিনি বললেন, সমন্বয়। আমার মনে হয়, নেতৃত্ব দিতে হলে সব বিষয়ে সম্যক ধারণা থাকতে হবে। আপনি যদি শিল্পপতির সন্তান হন, তাহলে আপনি উদ্যোক্তাদের কাতারে পড়বেন। আপনি যদি পেশাদার ব্যবস্থাপক হতে চান, আপনাকে কষ্ট করতে হবে।

একনজরে সৈয়দ আলমগীর
পড়াশোনা
নেত্রকোনার কেন্দুয়ায় সরকারি প্রাথমিক বিদ্যালয়ে শুরু। সর্বশেষ ঢাকা বিশ্ববিদ্যালয়ের ব্যবসায় প্রশাসন ইনস্টিটিউট (আইবিএ) থেকে স্নাতকোত্তর (এমবিএ)।  
প্রথম চাকরি
১৯৭৬ সালে বিদেশি কোম্পানি মে অ্যান্ড বেকারে (এখনকার সানোফি) আঞ্চলিক ব্যবস্থাপক হিসেবে যোগদান।  
অভিজ্ঞতা
১৯৭৬ থেকে ১৯৯২ পর্যন্ত সানোফিতে। এরপর যমুনা গ্রুপে বিপণন পরিচালক পদে ১৯৯৮ সাল পর্যন্ত। এরপর থেকে এসিআইতে। 
বর্তমান অবস্থান
এসিআই কনজ্যুমার ব্র্যান্ডসের ব্যবস্থাপনা পরিচালক। এর আগে ছিলেন নির্বাহী পরিচালক। 
 কটলারের বইতে স্থান
মার্কিন বিপণনগুরু ফিলিপ কটলারের প্রিন্সিপালস অব মার্কেটিং শিরোনামের বইয়ের একটি সংস্করণে সৈয়দ আলমগীরের ‘১০০% হালাল সাবান’ স্লোগানে বিপণনকৌশলটি স্থান পেয়েছে। 




কৃষ্ণা রায়কে চাপা দেওয়া বাসচালক গ্রেপ্তার


ঢাকায় কৃষ্ণা রায়ের বাঁ পা পিষে দেওয়া ট্রাস্ট ট্রান্সপোর্ট বাসের চালক মোরশেদকে (৩৫) গ্রেপ্তার করেছে পুলিশ ব্যুরো অব ইনভেস্টিগেশন (পিবিআই)।গতকাল রোববার রাত সাড়ে ১০টার দিকে রাজধানীর মিরপুরের কাজীপাড়া থেকে মোরশেদকে গ্রেপ্তার করা হয়।পিবিআইয়ের ঢাকা মেট্রোর (উত্তর) পরিদর্শক মো. জুয়েল মিঞার নেতৃত্বে অভিযান চালিয়ে মোরশেদকে গ্রেপ্তার করা হয়। গ্রেপ্তারের পর তাঁকে পিবিআই কার্যালয়ে আনা হয়েছে। সেখান থেকে তাঁকে হাতিরঝিল থানা-পুলিশের কাছে হস্তান্তর করা হবে।
জুয়েল মিঞা জানান, কৃষ্ণাকে চাপা দেওয়ার পর মোরশেদ কিশোরগঞ্জ জেলার করিমগঞ্জ উপজেলার বড়টিয়ায় নিজ গ্রামে পালিয়ে যান। গ্রামের বাড়ি থেকে তিনি গতকাল ঢাকায় চলে আসেন। রাতে রাজধানীর মিরপুরের কাজীপাড়া এলাকায় ঘোরাঘুরি করছিলেন মোরশেদ। এ সময় তাঁকে গ্রেপ্তার করা হয়।
গত ২৭ আগস্ট দুপুরে রাজধানীর বাংলামোটর মোড়ের ফুটপাতে হাঁটছিলেন কৃষ্ণা রায়। তখন ট্রাস্ট ট্রান্সপোর্টের বেপরোয়া গতির একটি বাস রাস্তা থেকে ফুটপাতে উঠে তাঁকে চাপা দেয়। এতে তাঁর বাঁ পা প্রায় বিচ্ছিন্ন হয়ে যায়।সড়ক দুর্ঘটনার পর প্রথম দফায় কাটা হয়েছিল কৃষ্ণা রায়ের হাঁটুর নিচের অংশ। সংক্রমণ হওয়ায় গতকাল রোববার হাঁটুর ওপরের কিছু অংশ কেটে ফেলা হয়।জাতীয় অর্থোপেডিক হাসপাতাল ও পুনর্বাসন প্রতিষ্ঠানের (পঙ্গু হাসপাতাল) চিকিৎসকেরা জানিয়েছে, নতুন করে সংক্রমণ না হলে কৃষ্ণা রায়ের হাঁটুর ওপরের ওই অংশে কৃত্রিম পা বসানোর উপযোগী করে তোলা হবে।



পুরাকীর্তিটি রক্ষার উদ্যোগ নিন
‘বড়কুঠি’তে বিয়ের অনুষ্ঠান!


রাজশাহী নগরের সবচেয়ে প্রাচীন স্থাপনা ও দেশের অন্যতম পুরাকীর্তি বড়কুঠি ভবনে লোকজনের বসবাস এবং কমিউনিটি সেন্টার হিসেবে ব্যবহার করার খবরটি আমাদের ব্যথিত করেছে। 
অষ্টাদশ শতাব্দীতে বাণিজ্য উপলক্ষে বাংলায় এসে ডাচরা রাজশাহীর পদ্মার তীরে নির্মাণ করেছিল বড়কুঠি ভবন। ওই শতকের মাঝামাঝি কোনো একসময় তারা এটি নির্মাণ করে। ব্যবসায়ীদের কাছে এটা ‘ডাচ ফ্যাক্টরি’ হিসেবে পরিচিত ছিল। এই স্থাপনাকে কেন্দ্র করেই কার্যত রাজশাহী শহর গড়ে ওঠে এবং বিস্তৃতি লাভ করে। এটি বর্তমানে রাজশাহী বিশ্ববিদ্যালয়ের মালিকানাধীন। ১৯৫৩ সালে বিশ্ববিদ্যালয় প্রতিষ্ঠার পর বড়কুঠি ভবনে প্রশাসনিক কার্যক্রম শুরু হয়। প্রত্নসম্পদ সংরক্ষণ অধিদপ্তর আইন, ১৯৭৬ অনুযায়ী সংস্কৃতিবিষয়ক মন্ত্রণালয় ভবনটিকে সংরক্ষিত প্রত্নসম্পদ হিসেবে ঘোষণা করেছে। 
কিন্তু শনিবার প্রথম আলোয় প্রকাশিত এক খবর অনুযায়ী, এখনো বিশ্ববিদ্যালয়ের কর্মচারীরা বড়কুঠি ভবনে বসবাস করেন। এ ছাড়া ভবনটি কমিউনিটি সেন্টার হিসেবে ব্যবহৃত হচ্ছে। এক হাজার টাকায় ভবনটি বিয়েসহ বিভিন্ন অনুষ্ঠানের জন্য ভাড়া দেওয়া হয়। 
ঐতিহ্যবাহী একটি ভবনের এ রকম অপব্যবহার কোনোভাবেই মেনে নেওয়া যায় না। যে ভবনটি পুরাকীর্তি হিসেবে স্বীকৃতি পেয়েছে, সেখানে কীভাবে মানুষজন বসবাস করে আর বিয়ের অনুষ্ঠানই-বা কী করে হয়? রাজশাহী বিশ্ববিদ্যালয় কর্তৃপক্ষ তাহলে কী করছে? ভবনটির মালিক যেহেতু এখনো রাজশাহী বিশ্ববিদ্যালয়, তাদের ওপরই তো এসব অনিয়মের দায় বর্তায়। প্রথম আলোর খবর অনুযায়ী, সম্প্রতি বড়কুঠি ভবনকে সংস্কৃতি মন্ত্রণালয়ের অধীনে দেওয়ার সিদ্ধান্ত হয়েছে। সে অনুযায়ী সেখানে নোটিশও টানানো হয়েছে। কিন্তু এখন পর্যন্ত ভবনটিকে সংস্কৃতিবিষয়ক মন্ত্রণালয়ের কাছে আনুষ্ঠানিকভাবে হস্তান্তর করা হয়নি। 
একটি দেশের ইতিহাস ও ঐতিহ্য তুলে ধরতে প্রাচীন পুরাকীর্তি ও প্রত্নসম্পদ গুরুত্বপূর্ণ ভূমিকা পালন করে। কিন্তু প্রত্নসম্পদ সংরক্ষণে আমাদের কারও তেমন কোনো উদ্যোগ নেই। সাধারণ মানুষ থেকে শুরু করে সর্বোচ্চ শিক্ষিত ব্যক্তি পর্যন্ত সবার ক্ষেত্রেই এটি প্রযোজ্য। দেশের বিভিন্ন স্থানে ছড়িয়ে-ছিটিয়ে থাকা মসজিদ-মন্দির-প্রাসাদসহ বিভিন্ন প্রাচীন স্থাপনা ও প্রত্নসম্পদ সংরক্ষণ ও রক্ষণাবেক্ষণে সরকারের সংশ্লিষ্ট কর্তৃপক্ষ বরাবরই উদাসীন থেকেছে। এটা খুবই দুঃখজনক। এই নির্লিপ্ততা চলতে থাকলে অযত্ন-অবহেলা আর দখল-দুর্বৃত্তায়নের কবলে পড়ে অদূর ভবিষ্যতে হারিয়ে যাবে আমাদের সমৃদ্ধ ইতিহাস-ঐতিহ্যের স্মারক স্থাপনাগুলো। 
দেশীয় ঐতিহ্য টিকিয়ে রাখার স্বার্থে এসব মহামূল্যবান প্রাচীন নিদর্শন সংরক্ষণ করা জরুরি হয়ে পড়েছে। কেননা এসব নিদর্শন আমাদের সমৃদ্ধ অতীতের পরিচায়ক। এগুলোর বিলুপ্তির অর্থ হচ্ছে দেশের ইতিহাসকে, অতীত গৌরবকে ধ্বংস করা। দেশের প্রত্নতত্ত্ব অধিদপ্তরসহ সংশ্লিষ্ট সব কর্তৃপক্ষকে এ ব্যাপারে এগিয়ে আসতে হবে। আমরা চাই সিদ্ধান্ত অনুযায়ী সংস্কৃতি মন্ত্রণালয় বড়কুঠি ভবন অবিলম্বে নিজেদের নিয়ন্ত্রণে নিয়ে নিক এবং যথাযথভাবে এর সংরক্ষণ করুক।



ভিউ পেতে নাটকের উদ্ভট নাম


নাম নয়, কাজে পরিচয়—আগে গুরুজনেরা ছোটদের এ কথা বলতেন এটি বোঝাতে যে, নাম যত ভালোই হোক না কেন, মানুষের মূল পরিচয় আসলে তার কাজে। তবে ইদানীং বাংলা নাটকের নাম দেখে অনেকে ভিরমি খাচ্ছেন। বলছেন, রুচি ও মানের বিচারে নামও গুরুত্বপূর্ণ। নামেও আসলে অনেক কিছু যায়–আসে।
নাটকের মান নিয়ে প্রশ্ন অনেক আগেই উঠেছিল। মানহীন নাটকের কারণে দর্শকেরা দেশের টেলিভিশন চ্যানেলগুলো থেকে মুখ ফিরিয়ে নিয়েছেন। এবার পড়তি মান, নিম্নমানের গল্প, অভিনয়, অত্যধিক বিজ্ঞাপন বিরতির পাশাপাশি যোগ হয়েছে নতুন বিরক্তি—উদ্ভট নাম।
ইউটিউব খুঁজে সাম্প্রতিক কালের কয়েকটি নাটকের নাম পাওয়া গেল—সেন্ড মি নুডস, বেড সিন, ছ্যাকা খেয়ে ব্যাকা, সেইরকম বাকিখোর, চুটকি ভান্ডার, সেলিব্রেটি কাউ, মিউচুয়াল ব্রেকআপ, লেডি কিলার, প্লেবয়, ক্রেজি লাভার, ড্যাশিং গার্লফ্রেন্ড, বংশগত পাগল, ম্যানেজ মকবুল, চ্যাতা কাশেম, হেভিওয়েট মিজান, এক্সফেল মফিজ, মফিজের লাইফস্টাইল। এর মধ্যে কিছু নাটক ইউটিউবের জন্যই তৈরি হয়েছিল। আবার কিছু নাটক বিভিন্ন টেলিভিশন চ্যানেলের প্রচারিত হওয়ার পর ইউটিউবে এসেছে।
নাটকগুলোর এমন নাম শুনে রীতিমতো বিস্ময় ও বিরক্তি প্রকাশ করেছেন নাট্যজনেরা। এ সময়ের কয়েকজন পরিচালকও এ ধরনের নামের বিষয়টি নিয়ে চিন্তিত। অনেকে নাটকের এমন উদ্ভট ও অরুচিকর নামকরণকে পরিচালকদের সৃজনশীলতা ও শিক্ষার অভাবকে দায়ী করছেন।
বরেণ্য অভিনয়শিল্পী আবুল হায়াত বললেন, ‘একটা সময় প্রমিত বাংলায় মানুষ কথা বলত। টিভি নাটক দেখে বাচ্চারা কথা বলা শিখবে—সেই জায়গা থেকে আমরা নাটক করতাম। এখন নাটকের নাম শুনলেই মোটামুটি সব বোঝা যায়। ভাষাটাই যেখানে হারিয়ে গেছে, নাম নিয়ে আর কী আশা করতে পারি।’
অথচ আশি ও নব্বইয়ের দশকের নাটকগুলো নিয়ে এখনো দারুণ সব প্রতিক্রিয়া পান আবুল হায়াত। তিনি বলেন, ‘এখনো বুঝি, দর্শক ওই রকম গল্প চায়। আমরা ভাঁড়ামি গেলাতে চাইছি। জানি না, কীভাবে বেরিয়ে আসা যাবে এখান থেকে। এখানে টেলিভিশন চ্যানেলের দায় অনেক।’
সব নাটকের নাম এমন, তা নয়। এই শহরে, আমাদের সমাজবিজ্ঞান, কিংকর্তব্যবিমূঢ়, মায়া সবার মতো না, কাঠপেন্সিলের কাহিনি, তুমি ফিরে আসোনি, আগন্তুক, ফেরা, শুনতে কি পাও-এর মতো নামের নাটকও আছে। মজার বিষয় হচ্ছে, ঘুরেফিরে একই অভিনয়শিল্পীরা এই দুই ধরনের নাটকগুলোতে অভিনয় করছেন।
নাট্যজন মামুনুর রশীদ ক্ষোভ প্রকাশ করে বলেন, ‘ইদানীং বেশির ভাগ নাটকে যে ধরনের নাম দেওয়া হয়, এগুলো অসভ্য লোকের বর্বর কাজ। আমাদের দুঃখ ছিল, টেলিভিশন নাটক তো গেল, এখন ইউটিউব আরও জঘন্য। নাটকের নামের এই বিকৃতির পেছনে যাঁরা আছেন, তাঁদের শাস্তি দেওয়া উচিত।’
নাটকের বাজেট কম, এ কারণেই কি নামের এই হাল? মামুনুর রশীদ বলেন, ‘এখানে বাজেট বিষয় নয়। এ ধরনের নাম কিছু টেলিভিশন কর্তৃপক্ষ পছন্দ করে, যার প্রভাব অন্যদের ওপর পড়ে। শুনেছি, যাঁরা অনুষ্ঠান বিভাগে আছেন, তাঁরা এমনও বলেন, নাটকে মজা কোথায়, মজা বের করেন। আমরা সিরিয়াস বিষয় নিয়ে একটি নাটক বানাচ্ছিলাম, মজা নেই বলে চ্যানেল সেই নাটকের প্রচার বন্ধ করে দেয়।’
বিষয়টি নিয়ে দৃষ্টি আকর্ষণ করা হলে বাংলাভিশনের অনুষ্ঠান প্রধান তারেক আখন্দ বলেন, এ ধরনের নামের বিষয়টি মোটেও সমর্থনযোগ্য নয়। ইউটিউব প্রকাশের সুযোগ তৈরি হওয়ার পর লাখ-কোটি ভিউর আশায় অনেকে ‘ক্যাচি’ (আকর্ষণকারী) নাম দিতে গিয়ে এ পথে নেমেছেন। এটা নিয়ন্ত্রণ করতে হলে শিল্পী, পরিচালক থেকে শুরু করে সবাইকে এগিয়ে আসতে হবে।
অভিযোগ আছে, নাটকের নাম যে কতটা গুরুত্বপূর্ণ, এটা অনেক পরিচালক ও টিভি কর্মকর্তারা বুঝতে চান না। এর পরিণতি খারাপ হবে বলে মনে করেন নাটকসংশ্লিষ্ট অনেকে। তাঁদের আশঙ্কা, ২০০০ সালের দিকে গুটিকয়েক লোক উদ্ভট গল্প, আনাড়ি অভিনয়শিল্পী দিয়ে অরুচিকর নামের সিনেমা বানিয়ে বাংলাদেশের চলচ্চিত্রকে অশ্লীলতার দিকে ঠেলে দিয়েছিলেন। নাটকেও সেই অবস্থা হতে চলেছে। নাটকে এখন পাল্লা দিয়ে চলছে উদ্ভট সব কনটেন্ট বানানোর প্রতিযোগিতা। উদ্দেশ্য, লাখ লাখ ভিউ এনে রোজগার করা।
গত ঈদে দুটি নাটক বানিয়েছেন আশফাক নিপুণ। নির্মিত নাটকের নাম নিয়ে তিনি ইদানীং লজ্জিত। তিনি বলেন, ভালো নামের পেছনে সময় দিতে হয়। কিন্তু পরিচালকেরা দৌড়াচ্ছেন, ডজন ডজন নাটক বানাচ্ছেন। সবার ধারণা, একটা ক্যাচি নাম দিয়ে দিলেই হলো। কিন্তু ক্যাচি নাম তো অর্থপূর্ণ, নান্দনিক হতে হবে। বাংলা ভাষা তো নান্দনিক।’



মালিঙ্গার যে রেকর্ড ডাকছে সাকিবকে



গতকাল নিউজিল্যান্ডের বিপক্ষে টি-টোয়েন্টিতে খেলতে নেমে দুই উইকেট নিয়েছেন লঙ্কান পেস তারকা লাসিথ মালিঙ্গা। আর তাতেই টি-টোয়েন্টির ইতিহাসের সবচেয়ে বেশি উইকেটশিকারি এখন তিনি।
শ্রীলঙ্কার দেওয়া ১৭৫ রানের লক্ষ্যে তখন বেশ ভালোভাবেই ছুটছে নিউজিল্যান্ড। ক্রিজে আছেন কলিন ডি গ্রান্ডহোম ও রস টেলর। কিউইদের রানে লাগাম পরাতে বল হাতে তুলে নিলেন লঙ্কান তারকা লাসিথ মালিঙ্গা। সারা জীবন যে কাজটা অত্যন্ত দক্ষতার সঙ্গে করে এসেছেন, সেই জুটি ভাঙার কাজটা এবারও করলেন। গ্রান্ডহোমকে নিজের শিকার বানালেন। আর তাতেই ইতিহাসের পাতায় আরও একবারের মতো নিজের নামটা খোদাই করে নিলেন তিনি। হয়ে গেলেন পুরুষ টি-টোয়েন্টির ইতিহাসে সবচেয়ে বেশি উইকেট নেওয়া ক্রিকেটার!
গ্রান্ডহোমের আগে গতকাল প্রথম ওভারেই বোল্ড করেছিলেন কিউই ওপেনার কলিন মানরোকে। এই দুই উইকেটের সঙ্গে টি-টোয়েন্টিতে আগের ৯৭ উইকেট মিলিয়ে এখন মালিঙ্গার উইকেটসংখ্যা ৯৯। পুরুষ টি-টোয়েন্টিতে আর কারও এত উইকেট নেই। ৯৯ উইকেট নিতে ৭৪ ম্যাচ খেলেছেন তিনি। এই রেকর্ড করতে মালিঙ্গা পেছনে ফেলেছেন সাবেক পাকিস্তানি তারকা অলরাউন্ডার শহীদ আফ্রিদিকে। ৯৯ ম্যাচে আফ্রিদির শিকার ছিল ৯৮ উইকেট। তবে তালিকার তৃতীয় স্থানেই আছেন বাংলাদেশের অলরাউন্ডার সাকিব আল হাসান। ৭২টি টি-টোয়েন্টি ম্যাচ খেলে ৮৮ উইকেট তাঁর। মালিঙ্গাকে ধরতে আর হয়তো খুব বেশি দিন লাগবে না বাংলাদেশি তারকার।
তবে পুরুষ ও নারী ক্রিকেট মিলিয়ে এই রেকর্ডটা উইন্ডিজ মহিলা দলের অফ স্পিনার আনিসা মোহাম্মদের। তাঁকে ধরতে মালিঙ্গা বা সাকিবকে আরও কাঠখড় পোড়াতে হবে। ১০২ ম্যাচে ১১৫ উইকেট নিয়েছেন তিনি। দ্বিতীয় স্থানে আছেন অস্ট্রেলিয়ার অলরাউন্ডার এলিস পেরি। ১০৫ ম্যাচে ১০৩ উইকেট তাঁর। সম্মিলিত তালিকায় আনিসা আর পেরির পরেই আছেন মালিঙ্গা।
এদিকে পুরুষদের তালিকায় সাকিবের পরে আছেন দুই সাবেক পাকিস্তানি তারকা সাঈদ আজমল ও উমর গুল। দুজনের উইকেটই ৮৫টা করে। তারা যেহেতু আর খেলছেন না, তাই সাকিবকে টপকানোর ভয় নেই। তবে এই দুজনের পরে যে আছেন, তিনি বেশ তরতর করে এগোচ্ছেন। তিনি আফগান স্পিনার রশিদ খান। ৭৫ উইকেট পেতে মাত্র ৩৮ ম্যাচ লেগেছে তাঁর। যে গতিতে এগোচ্ছেন, যেকোনো দিন সাকিব আর মালিঙ্গাকে ছুঁয়ে ফেলবেন হয়তো তিনি!
রেকর্ড গড়ার এই দিনে শ্রীলঙ্কাকে জেতাতে পারেননি মালিঙ্গা। ডি গ্রান্ডহোম, টেলর ও ড্যারিল মিচেলের তোপে শ্রীলঙ্কার দেওয়া ১৭৫ রানের টার্গেট তিন বল হাতে রেখেই টপকে গেছে কিউইরা। সিরিজের পরবর্তী টি-টোয়েন্টি হবে আগামীকাল, ক্যান্ডিতে।



ময়মনসিংহে ‘বন্দুকযুদ্ধে’ নিহত ১


ময়মনসিংহ শহরে পুলিশের সঙ্গে কথিত বন্দুকযুদ্ধে খলিল নামের এক ব্যক্তি নিহত হয়েছেন। পুলিশের দাবি, খলিল ইজিবাইকচোর চক্রের সক্রিয় সদস্য ছিলেন। গতকাল রোববার গভীর রাতে শহরের মাসকান্দা বাইপাস সড়কে ‘বন্দুকযুদ্ধে’ ডিবি পুলিশের দুই সদস্য আহত হয়েছেন।
নিহত খলিলের বাড়ি ময়মনসিংহের ফুলবাড়িয়া উপজেলার বাকচাল গ্রামে। পুলিশ জানিয়েছে, তাঁর বিরুদ্ধে বিভিন্ন থানায় মোট ১০টি মামলা রয়েছে।
ময়মনসিংহ জেলা গোয়েন্দা পুলিশের ভারপ্রাপ্ত কর্মকর্তা (ওসি) শাহ কামাল আকন্দ জানান, গতকাল মাঝরাতে পুলিশ খবর পায়, শহরের বাদেকল্পা এলাকায় মাসকান্দা বাইপাস সড়কে অটোরিকশা ছিনতাইকারী চক্রের কয়েকজন সদস্য ছিনতাই করা অটোরিকশা কেনাবেচা করছেন। এমন খবরের পরিপ্রেক্ষিতে ডিবি পুলিশের একটি দল সেখানে অভিযানে যায়। পুলিশের উপস্থিতি টের পেয়ে তারা পুলিশকে লক্ষ্য করে গুলি করতে থাকে। এ সময় পুলিশও আত্মরক্ষার্থে পাল্টা গুলি করলে তারা পালিয়ে যায়।
ঘটনাস্থল থেকে চোরাই দুটি অটোরিকশা, একটি পাইপগানসহ গুলিবিদ্ধ অবস্থায় ছিনতাইকারী চক্রের সক্রিয় সদস্য খলিলকে আটক করে পুলিশ। পরে আহত খলিলকে ময়মনসিংহ মেডিকেল কলেজ হাসপাতালে নেওয়া হয়। সেখানে কর্তব্যরত চিকিৎসক তাঁকে মৃত ঘোষণা করেন।
জেলা গোয়েন্দা পুলিশ সূত্রে জানা যায়, খলিলের বিরুদ্ধে বিভিন্ন থানায় অটোরিকশা চুরির মামলাসহ মোট ১০টি মামলা রয়েছে। তিনি ময়মনসিংহ অঞ্চলের বিভিন্ন এলাকায় ইজিবাইকচালকদের কাছ থেকে অটোরিকশা ছিনতাই করে চোরাই সিন্ডিকেটের মাধ্যমে বিভিন্ন স্থানে বিক্রি করতেন। খলিলের মরদেহ ময়নাতদন্তের জন্য ময়মনসিংহ মেডিকেল কলেজ হাসপাতালের মর্গে পাঠানো হয়েছে।



স্কুলছাত্রী স্মৃতি গণধর্ষণ-হত্যা মামলার প্রধান আসামি গ্রেপ্তার


কিশোরগঞ্জের পাকুন্দিয়ায় স্কুলছাত্রী স্মৃতি আক্তার (১৫) গণধর্ষণ ও হত্যা মামলার প্রধান আসামি জাহিদ মিয়াকে (২০) ঘটনার প্রায় দেড় মাস পর গ্রেপ্তার করা হয়েছে।গতকাল রোববার বিকেলে গোপন সংবাদের ভিত্তিতে জাহিদকে কিশোরগঞ্জ শহর থেকে গ্রেপ্তার করে পাকুন্দিয়া থানার পুলিশ। এই মামলার আরেক আসামি কারাগারে আছেন।স্মৃতি হোসেনপুর উপজেলার জামাইল গ্রামের আবু হোসেনের মেয়ে। সে হোসেনপুর পাইলট বালিকা উচ্চবিদ্যালয়ের নবম শ্রেণির ছাত্রী ছিল। গত ১৭ জুলাই রাতে পাকুন্দিয়া উপজেলার গাংধোয়ারচর এলাকায় নানাবাড়িতে বেড়াতে গিয়ে সে গণধর্ষণ ও হত্যার শিকার হয়।গ্রেপ্তার জাহিদ পাকুন্দিয়া উপজেলার চরফরাদী গ্রামের খুরশিদ মিয়ার ছেলে। জাহিদ স্কুলছাত্রী স্মৃতি গণধর্ষণ ও হত্যা মামলার এজাহারভুক্ত ১ নম্বর আসামি। ঘটনার পর থেকে তিনি পলাতক ছিলেন।পুলিশ জানায়, গতকাল বিকেলে মামলার তদন্তকারী কর্মকর্তা পাকুন্দিয়া থানার পরিদর্শক (তদন্ত) এস এম শফিকুল ইসলামের নেতৃত্বে একদল পুলিশ অভিযান চালিয়ে কিশোরগঞ্জ শহরের জেলা সরণি মোড় এলাকা থেকে জাহিদকে গ্রেপ্তার করে।
মামলার তদন্তকারী কর্মকর্তা শফিকুল ইসলাম বলেন, গোপন সংবাদের ভিত্তিতে জাহিদের অবস্থান জানতে পেরে বিকেলে বিশেষ অভিযান চালিয়ে তাঁকে গ্রেপ্তার করা হয়। গতকাল রাতে থানা-হেফাজতে রেখে জাহিদকে জিজ্ঞাসাবাদ করা হয়। আজ সোমবার তাঁকে কিশোরগঞ্জ আদালতে তোলা হবে। তাঁকে আরও জিজ্ঞাসাবাদের জন্য রিমান্ডের আবেদন করা হবে।
এর আগে গত ২১ জুলাই মামলার ২ নম্বর আসামি পিয়াস মিয়াকে (১৮) চট্টগ্রামের পশ্চিম মাদারবাড়ি এলাকা থেকে গ্রেপ্তার করে র‍্যাব। পিয়াস এখন কারাগারে।মামলার এজাহার থেকে জানা যায়, স্মৃতিকে নিয়ে তাঁর মা আঙ্গুরা খাতুন গত ১৬ জুলাই পাকুন্দিয়ার গাংধোয়ারচর গ্রামে বাবার বাড়িতে বেড়াতে যান। আসামিদের বাড়ি স্মৃতির নানাবাড়ির পাশের গ্রামে। নানাবাড়িতে আসা-যাওয়ার সুবাদে স্মৃতির সঙ্গে প্রধান আসামি জাহিদের পরিচয় হয়। নানাবাড়িতে আসার খবর পেয়ে ১৭ জুলাই রাত নয়টার দিকে আসামি জাহিদ পাঁচ-ছয়জনকে সঙ্গে নিয়ে এসে স্মৃতির সঙ্গে তাঁর বিয়ের প্রস্তাব দেন। এ সময় বাড়িতে কোনো পুরুষ লোক ছিল না। স্মৃতির মা আসামিদের বুঝিয়ে বলেন, মেয়ে পড়াশোনা করছে। এখনো তার বিয়ের বয়স হয়নি। পড়ালেখা শেষ হলে বিয়ে দেবেন। এ কথা বলায় আসামিরা ক্ষিপ্ত হয়ে মা-মেয়েকে হত্যার হুমকি দেন। ওই রাতে মেয়ে ও মা খাবার খেয়ে শুয়ে পড়েন। রাতের কোনো একসময় টয়লেটে যাওয়ার জন্য ঘরের বাইরে যায় স্মৃতি। দীর্ঘক্ষণ পরও ফিরে না আসায় মা বাড়ির পেছনে পুকুরপাড়ে মেয়েকে খুঁজতে যান। সেখানে গিয়ে দেখেন, জাহিদসহ পাঁচ থেকে ছয়জন যুবক মেয়েকে ঘিরে রেখেছেন। একপর্যায়ে স্মৃতিকে জোর করে তুলে নিয়ে যান আসামিরা। ভোরবেলায় পুকুরপাড়ে বরইগাছে ঝোলানো অবস্থায় স্মৃতির লাশ দেখতে পান স্বজনেরা। লাশের হাঁটু মাটিতে লেগে ছিল। ডান হাত ও বাঁ পা ভাঙা ছিল। শরীরে নিচের অংশ রক্তাক্ত ছিল।২০ জুলাই স্মৃতির মা বাদী হয়ে জাহিদ, পিয়াস, রুমান, রাজুসহ অজ্ঞাতনামা পাঁচ থেকে ছয়জনের বিরুদ্ধে নারী ও শিশু নির্যাতন দমন আইনে ধর্ষণের পর হত্যা মামলা করেন।
ধর্ষক ও হত্যাকারীদের দ্রুত গ্রেপ্তার ও দৃষ্টান্তমূলক শাস্তির দাবিতে একাধিকবার বিক্ষোভ মিছিল, মানববন্ধন, সড়ক অবরোধ করেছে এলাকাবাসীসহ নিহত স্মৃতির সহপাঠীরা।



কোলো–বিউটিদের হাসপাতালে এক দিন...



গাড়ি থেকে কোলে করে নামানো হলো ঐশীকে। পেটের পাশের কাটা দাগ দেখে বোঝা যাচ্ছে সদ্য অস্ত্রোপচার হয়েছে। বেশ কিছুক্ষণ পরে ঐশীকে দেখা গেল পুরো গায়ে ব্যান্ডেজ করা অবস্থায়। ড্রেসিং শেষে সুরক্ষা হিসেবে বেশি জায়গাজুড়ে ব্যান্ডেজ করা হয়েছে। বিউটির যেকোনো মুহূর্তে বাচ্চা হবে। পানি ভেঙে যাওয়ায় তড়িঘড়ি করে বিউটিকে নিয়ে আসা হয়েছে হাসপাতালে। তার অবস্থা সম্পর্কে আল্ট্রাসনোগ্রাম করে নিশ্চিত হতে পারবেন চিকিৎসকেরা। আল্ট্রাসনোগ্রামের জন্য প্রস্তুত করার সময় ভয়ে চোখ দুটো যেন বিস্ফোরিত হচ্ছিল বিউটির।
এসব দৃশ্য পোষা পশুপাখির হাসপাতালের। ঢাকার ফার্মগেট থেকে প্রায় ২১ কিলোমিটার দূরে পূর্বাচল নিউটাউনের ১৮ নম্বর সেক্টরে প্লট ৫বি, ১১৪ নম্বর রোডে গড়ে উঠেছে আধুনিক সুবিধাসমৃদ্ধ এই হাসপাতাল। চট্টগ্রাম ভেটেরিনারি অ্যান্ড অ্যানিমেল সায়েন্সেস ইউনিভার্সিটির অধীনে ঢাকায় এই প্রথম গড়ে তোলা হয়েছে পেট হাসপাতাল। এর পূর্ণ নাম টিচিং অ্যান্ড ট্রেনিং পেট হসপিটাল অ্যান্ড রিসার্চ সেন্টার।
পূর্বাচলের ৩০০ ফুট রাস্তা ধরে অতি পরিচিত নীলা মার্কেট পেরিয়ে একে-তাকে জিজ্ঞেস করে সহজেই পৌঁছানো গেল পেট হাসপাতালে। ৩০০ ফুটের দুই ধারের সবুজের সমারোহ আর পরিচ্ছন্ন ও সুন্দর রাস্তা ধরে চলতে চলতে মূল সড়ক থেকে বাঁ দিকে নেমে সরু রাস্তা ধরে এগোতে হয়। একাধিক সাইনবোর্ডে হাসপাতালে পৌঁছানোর দিকচিহ্ন দেওয়া রয়েছে। শান্ত–নিরিবিলি পরিবেশে ২১ কাঠা জমির ওপর গড়ে তোলা একতলা ভবনটি যে নতুন, তা ঝকঝকে-তকতকে কক্ষগুলো দেখেই বোঝা যাচ্ছে। বড় গেট পেরিয়ে অভ্যর্থনাকক্ষের দরজা খুলতেই চোখে পড়ে সরু বারান্দার সঙ্গে সারি করে কয়েকটি কক্ষ। একটি কক্ষে ট্রলির ওপর শুইয়ে পারসিয়ান একটি বিড়ালকে পরীক্ষা করছিলেন ডা. আবদুল মান্নান। ছাইরঙা রোমশ সুন্দর মেয়ে বিড়ালটি কেমন যেন নির্জীব অবস্থায় পড়ে ছিল।
সমস্যা কী, তা জিজ্ঞেস করতেই বিড়ালটি কোলে নিয়ে থাকা যুবকটি জানালেন, এটি দুদিন ধরে কিছু খাচ্ছে না। পাশে ছিলেন একজন বয়স্ক ব্যক্তি। তিনি জানালেন, বিড়ালটির বয়স তিন বছর। তাঁর মেয়ে বান্ধবীর কাছ থেকে বিড়ালটি এনে পোষা শুরু করেন। মেয়ে কয়েক দিনের জন্য দেশের বাইরে গেছেন। এরপর থেকেই মনমরা হয়ে রয়েছে বিড়ালটি। দুদিন ধরে কিছু খাচ্ছে না। এ জন্য হাসপাতালে এসেছেন ডাক্তার দেখাতে। আবদুল মান্নান বিড়ালটিকে পরীক্ষা-নিরীক্ষা করে এক্স-রে করার জন্য পাশের কক্ষে পাঠিয়ে দিলেন। তাঁর অনুমান, মালিক বাসায় না থাকায় মানসিক কষ্ট থেকেই খাচ্ছে না বিড়ালটি। এরপরও শারীরিক কোনো সমস্যা রয়েছে কি না, তা নিশ্চিত হতে পরীক্ষা করছেন।
যারা পশুপাখি পোষেন, তাঁদের কাছে এরা হয়ে ওঠে পরিবারের সদস্যের মতো। তাই পরিবারের এই সদস্যদের সুস্থ রাখতে সচেষ্ট থাকেন পশুপ্রেমীরা। কোনো সমস্যা দেখা দিলে দ্বারস্থ হন চিকিৎসকের। কারও বিড়াল হয়তো খাচ্ছে না, কারও বিড়ালের বাচ্চা হওয়ার আগে জটিলতা তৈরি হয়েছে। অথবা কারও কুকুর দুর্ঘটনায় পড়েছে, অস্ত্রোপচারের প্রয়োজন। এমন সব সমস্যার সমাধান দিয়ে থাকেন পেট হাসপাতালের চিকিৎসক সহকর্মীরা। গত বছরের ২৮ অক্টোবর যাত্রা শুরু করার পর এ বছরের জুলাই মাস পর্যন্ত চিকিৎসার জন্য এখানে ২ হাজার ২৬৩ পোষা পশুপাখির নিবন্ধন করা হয়েছে। এর মধ্যে বিড়ালের সংখ্যা সবচেয়ে বেশি। গত জুলাই মাসে ৩১৫টি পোষা পশুপাখির চিকিৎসা দেওয়া হয়েছে। এর মধ্যে এর মধ্যে বিড়াল ২০০, কুকুর ১০০, কবুতর ৬টি, খরগোশ ২টি, পাখিসহ অন্য প্রাণী ৭টি । এ মাসের ২৭ তারিখ পর্যন্ত ১৭৫টি পশুপাখির চিকিৎসা দেওয়া হয়েছে।
পেট হাসপাতালে ডিজিটাল এক্স-রে, আল্ট্রাসনোগ্রাম, ভ্যাকসিন দেওয়া, রক্ত পরীক্ষা করা ও অর্থোপেডিক সার্জারির ব্যবস্থা রয়েছে। শ্বাসকষ্ট হলে নেবুলাইজ করা হয়, অক্সিজেন দেওয়ার ব্যবস্থাও রয়েছে।
টিচিং অ্যান্ড ট্রেনিং পেট হসপিটাল অ্যান্ড রিসার্চ সেন্টারের উপপ্রধান মেডিসিন বিভাগের চিকিৎসক আবদুল মান্নান বলেন, আগের চেয়ে এখন পশুপাখি পোষা অনেকে বেড়েছে। চট্টগ্রাম ভেটেরিনারি অ্যান্ড অ্যানিমেল সায়েন্সেস ইউনিভার্সিটি থেকে পাস করা শিক্ষার্থীদের হাতেকলমে শিক্ষা দেওয়া এবং মানসম্মত পশু চিকিৎসক গড়ে তোলাও এই হাসপাতালের লক্ষ্য। কুকুর, বিড়াল, কবুতর, খরগোশ, গিনিপিগ, বানর ইত্যাদি পশুর নিয়ে মালিকেরা আসেন হাসপাতালে। সবচেয়ে বেশিসংখ্যক আনা হয় বিড়াল। এরপরই কুকুর। ঢাকাসহ আশপাশের গাজীপুর, নরসিংদী, কুমিল্লা ও ব্রাহ্মণবাড়িয়া থেকে পশুপাখি নিয়ে আসা হয়।
আবদুল মান্নান বলেন, কেউ পশুদের নিয়ে আসেন রুটিন পরীক্ষা-নিরীক্ষার জন্য। হয়তো কোথাও থেকে পেয়েছেন বা কিনেছেন, সেগুলোর কোনো সমস্যা আছে কি না, তা জানতে আসেন। বেশির ভাগের সমস্যা থাকে ত্বকের।
ব্যান্ডেজের পর কুকুর ঐশীকে নিয়ে হাসপাতাল থেকে বেরোনোর প্রস্তুতি নিচ্ছিলেন আলী হোসেন নামের এক ব্যক্তি। তিনি জানালে, গুলশান-২-এ ট্রাইটন টেক্সটাইল নামে একটি বায়িং হাউসের কর্মচারী তিনি। কুকুরটি প্রতিষ্ঠানের। বয়স পাঁচ বছর। গত বুধবার ঐশীর পেটের কাছ থেকে রক্ত পড়তে দেখে তাঁরা হাসপাতালে নিয়ে আসেন। কীভাবে কেটে গেছে, তা তাঁরা জানেন না। হাসপাতালে আনার পর ঐশীর কাটা জায়গায় সেলাই করে দেওয়া হয়। পরদিন বৃহস্পতিবার এসেছিলেন ড্রেসিং করতে। চিকিৎসকেরা ইনজেকশন আর ওষুধ দিয়েছেন বলে জানালেন।
কোলো নামের ১০ বছর বয়সী সাদা রোমশ কুকুরটিকে গুলশান-১ থেকে হাসপাতালে নিয়ে এসেছিলেন মো. সবুজ। তিনি জানালেন, তাঁর ম্যাডামের কুকুর এটি। চার মাস আগে গালের কাছে বড় ধরনের আঘাত পায় কোলো। কীভাবে আঘাত পেয়েছে, তা কেউ দেখেনি। তাঁদের ধারণা, কোলো উঁচু কোথাও থেকে লাফ দিতে গিয়ে দুর্ঘটনার শিকার হয়েছে। অস্ত্রোপচারের পর প্রায় প্রতিদিন ড্রেসিংয়ের জন্য কোলোকে হাসপাতালে নিয়ে আসা হয়। কোলোর আঘাতের জায়গা ঘিরে সুরক্ষার জন্য একটি ঢাকনা পরানো ছিল। ড্রেসিংয়ের সময় ব্যথায় কুঁইকুঁই করে শব্দ করছিল আদুরে চেহারার কুকুরটি। সেটার গায়ে-মাথায় হাত বুলিয়ে ব্যথা উপশমের চেষ্টা করছিলেন হাসপাতালের কর্মীরা।
পোষা বিড়াল বিউটিকে মণিপুরীপাড়া থেকে পেট হাসপাতালে নিয়ে এসেছিলেন ছিলেন মার্শা ডিয়াস। তিনি ইনডিপেনডেন্ট ইউনিভার্সিটির বাংলাদেশের পরিবেশবিজ্ঞান বিভাগের দ্বিতীয় বর্ষের ছাত্রী। মার্শা জানান, তাঁর দুটি বিড়ালের একটি বিউটি। বয়স দুই বছর। বিউটির বাচ্চা হওয়ার সময় হয়ে এসেছে। হঠাৎ পানি ভেঙে যাওয়ায় তিনি বাচ্চা ঠিক আছে কি না, তা জানার জন্য হাসপাতালে এনেছেন। বিউটিকে যখন আল্ট্রাসনোগ্রামের জন্য পেটের কাছে লোম পরিষ্কার করা হচ্ছিল, তখন ভয়ে চোখ বড় বড় করে তাকিয়ে ছিল সেটি। তাকে আদর করে অভয় দেওয়ার চেষ্টা করছিলেন মার্শা।
হাসপাতালের চিকিৎসকেরা জানালেন, সাধারণত ৫৬ থেকে ৬৩ দিনের মধ্যে বিড়ালের বাচ্চা হয়। কুকুরের ক্ষেত্রেও সময়সীমা প্রায় একই। বাড়িতে পোষার সুবিধার্থে পোষা বিড়াল, কুকুরের বন্ধ্যাকরণের জন্য মালিকেরা নিয়ে আসেন হাসপাতালে।
এ ব্যাপারে হাসপাতালের সার্জারি বিভাগের চিকিৎসক প্রভাষক অপর্ণা দত্ত জানান, নির্দিষ্ট বয়সে বন্ধ্যাকরণ করতে হয়। বিড়ালের ক্ষেত্রে ছয় মাস বয়সের পর বন্ধ্যাকরণ করতে পরামর্শ দেওয়া হয়। অনেকে ১০ বছর বয়সে নিয়ে আসেন। তখন এই ব্যবস্থা না নেওয়ার পরামর্শ দেওয়া হয়।
অপর্ণা দত্ত বলেন, পোষা বিড়াল, কুকুর যখন মিলিত হতে চায়, তখন বাড়িতে সঙ্গী না থাকলে সেগুলো বাড়ির বাইরে চলে যায়। বন্ধ্যত্বকরণ করা থাকলে এগুলো শান্ত থাকে। বাড়ির বাইরে যায় না। বাড়িতে পুষতে সুবিধা হয়। মেয়েগুলোর ক্ষেত্রে স্পেয়িংয়ের মাধ্যমে ডিম্বাশয় ও জরায়ু ফেলে দেওয়া হয়। আর ছেলেগুলোর ক্ষেত্রে ক্যাসট্রেশনের মাধ্যমে শুক্রাশয় ফেলে দেওয়া হয়। এ ছাড়া বন্ধ্যত্বকরণের মাধ্যমে কিছু রোগও প্রতিরোধ করা হয়। বিশেষ করে মেয়ে বিড়ালের ১০ বছর বয়সের পর টিউমার হওয়ার আশঙ্কা থাকে। স্পেয়িং করা থাকলে টিউমারের হাত রক্ষা করা যায়।
হাসপাতাল কর্তৃপক্ষ জানিয়েছে, পেট হাসপাতালে চিকিৎসা সেবা পেতে ২০০ টাকা ফি দিয়ে নিবন্ধন করতে হয়। চিকিৎসাভেদে ফির তারতম্য রয়েছে। এক্স–রে ১০০ টাকা, আল্ট্রাসনোগ্রাম ৩০০ টাকা, রক্ত পরীক্ষা ৫০ টাকা, ক্যাসট্রেশন ১ হাজার টাকা, স্পেয়িং ১ হাজার ৫০০ টাকা, দুর্ঘটনাজনিত অস্ত্রোপচার, টিউমার অপসারণে ১ হাজার টাকা নেওয়া হয়। শনি থেকে বুধবার সকাল আটটা থেকে বিকেল চারটা এবং বৃহস্পতিবার সকাল আটটা থেকে দুপুর ১২টা পর্যন্ত হাসপাতাল খোলা থাকে। শুক্রবারসহ সরকারি ছুটির দিনে হাসপাতাল বন্ধ থাকে।



টানা পতনে কমেছে লেনদেনও


দেশের শেয়ারবাজারে আবারও টানা দরপতন শুরু হয়েছে। এ নিয়ে টানা তিন দিন বাজারে দরপতন ঘটেছে। এরই ধারাবাহিকতায় সপ্তাহের প্রথম কার্যদিবসে গতকাল রোববার দেশের দুই স্টক এক্সচেঞ্জে সূচক ও লেনদেন কমে গেছে। প্রধান শেয়ারবাজার ঢাকা স্টক এক্সচেঞ্জের (ডিএসই) প্রধান সূচক ডিএসইএক্স গতকাল ২৫ পয়েন্ট কমে নেমে এসেছে ৫ হাজার ৭১ পয়েন্টে। অপর শেয়ারবাজার চট্টগ্রাম স্টক এক্সচেঞ্জের (সিএসই) সার্বিক সূচকটি কমেছে ৮০ পয়েন্ট। 
বাজারসংশ্লিষ্টরা বলছেন, টানা দরপতনের কারণে সাধারণ বিনিয়োগকারীদের মধ্যে আবারও আতঙ্ক ভর করেছে। তবে এ দরপতনের সুনির্দিষ্ট কোনো কারণ বলতে পারছেন না কেউই। তাঁরা বলছেন, কিছুদিন পরপর বাজার টানা পতনের ধারায় চলে যাচ্ছে। এতে করে বাজারে নতুন করে বিনিয়োগ আসছে না। গত ৩০ ডিসেম্বরের নির্বাচনের পর থেকে বাজারে কয়েক দফায় সূচকের বড় ধরনের উত্থান-পতন ঘটেছে। এর ফলে সাধারণ বিনিয়োগকারীদের মধ্যে চরম আস্থাহীনতা বিরাজ করছে। এ কারণে লেনদেনেও নেতিবাচক প্রভাব পড়েছে। ঢাকার বাজারে গতকাল দিন শেষে লেনদেন নেমে এসেছে ৩৩২ কোটি টাকায়। ২৩ জুলাইয়ের পর এটিই ডিএসইতে সর্বনিম্ন লেনদেন। 
ঢাকার বাজারের প্রধান সূচকটি গত তিন কার্যদিবসেই কমেছে ১০৮ পয়েন্ট। তাতে সূচকটি গত প্রায় দেড় মাসের মধ্যে আবারও সর্বনিম্ন পর্যায়ে নেমে এসেছে। সর্বশেষ গত ২২ জুলাই ডিএসইএক্স সূচকটি ৪ হাজার ৯৬৬ পয়েন্টের সর্বনিম্ন অবস্থানে ছিল। গতকাল তা আরও কমে ৫ হাজারের কাছাকাছি চলে এসেছে। এর আগে গত জুলাইয়ে ডিএসইএক্স সূচকটি ৫ হাজার পয়েন্টের মনস্তাত্ত্বিক সীমার নিচে নেমে আসে। এরপর দরপতনের কারণ খুঁজতে পুঁজিবাজার নিয়ন্ত্রক সংস্থা বাংলাদেশ সিকিউরিটিজ অ্যান্ড এক্সচেঞ্জ কমিশনের (বিএসইসি) পক্ষ থেকে তদন্ত কমিটি গঠন করা হয়। কমিটি এরই মধ্যে তাদের তদন্ত প্রতিবেদন কমিশনে জমা দিয়েছে। 
মার্চেন্ট ব্যাংক আইডিএলসি ইনভেস্টমেন্টসের প্রতিবেদনে বলা হয়েছে, গতকালের বাজারে সূচকের পতনে সবচেয়ে বেশি নেতিবাচক প্রভাব ফেলেছে তিনটি কোম্পানি। এগুলো হলো স্কয়ার ফার্মা, সোশ্যাল ইসলামী ব্যাংক ও ইস্টার্ণ ব্যাংক। এ ছাড়া সপ্তাহের প্রথম কার্যদিবসে গতকাল খাতভিত্তিক দরপতনে শীর্ষে ছিল জীবনবিমা খাতের কোম্পানি। এ খাতের লেনদেন হওয়া কোম্পানিগুলোর শেয়ারের দাম এদিন গড়ে ১ দশমিক ৭ শতাংশ করে কমেছে। এর বাইরে কমেছে সাধারণ বিমা, সিমেন্ট, প্রকৌশল, টেলিযোগাযোগ, ব্যাংক খাতের শেয়ারের দামও। সাধারণ বিমা খাতের লেনদেন হওয়া কোম্পানিগুলোর শেয়ারের দাম এদিন গড়ে ১ দশমিক ৬ শতাংশ, সিমেন্ট খাতের কোম্পানির দাম ১ দশমিক ১ শতাংশ, প্রকৌশল খাতের কোম্পানিগুলোর দাম ১ শতাংশ, টেলিযোগাযোগ খাতের লেনদেন হওয়া কোম্পানির শেয়ারের দাম শূন্য দশমিক ৬ শতাংশ এবং ব্যাংক খাতের লেনদেন হওয়া কোম্পানিগুলোর শেয়ারের দাম গড়ে শূন্য দশমিক ৫ শতাংশ করে কমেছে। 
ঢাকার বাজারে গতকাল লেনদেন হওয়া ৩৫১টি প্রতিষ্ঠানের মধ্যে ৬০ শতাংশ বা ২১০টিরই দাম কমেছে, বেড়েছে কেবল ২৬ শতাংশ বা ৯৩টির দাম। ডিএসইতে এদিন মূল্যবৃদ্ধির শীর্ষে ছিল মাঝারি মৌলভিত্তির ‘বি’ শ্রেণিভুক্ত কোম্পানি কেঅ্যান্ডকিউ। এদিন কোম্পানিটির শেয়ারের দাম ১৯ টাকা ২০ পয়সা বা ১০ শতাংশ বেড়ে হয়েছে ২১১ টাকা ৩০ পয়সা। ঢাকার বাজারে গতকাল লেনদেনের শীর্ষে ছিল মুন্নু সিরামিকস। এদিন কোম্পানিটির ১৩ কোটি ৩৯ লাখ টাকার শেয়ারের হাতবদল হয়। দিন শেষে দাম বেড়েছে ৫ টাকা ২০ পয়সা বা প্রায় আড়াই শতাংশ।



মহেশখালীতে র‍্যাবের সঙ্গে ‘বন্দুকযুদ্ধে’ নিহত ১


কক্সবাজারের মহেশখালী উপজেলায় র‍্যাবের সঙ্গে ‘বন্দুকযুদ্ধে’ নুরুল কাদের ওরফে রানা (৩৪) নামের এক ব্যক্তি নিহত হয়েছেন। পুলিশের দাবি, নিহত নুরুল জলদস্যুতার সঙ্গে জড়িত।আজ সোমবার ভোররাত সাড়ে ৪টার দিকে উপজেলার মাতারবাড়ী ইউনিয়নের সাইরারডেইল এলাকায় এই ‘বন্দুকযুদ্ধের’ ঘটনা ঘটে। এ সময় র‌্যাব সদস্যরা জলদস্যুদের আস্তানা থেকে একটি বিদেশি পিস্তল, ৭টি অস্ত্র ও ৬৩টি গুলি উদ্ধার করে।
নিহত নুরুল কাদের উপজেলার ধলঘাট ইউনিয়নের সাপমারার ডেইল এলাকার নুরুল হকের ছেলে।
র‍্যাব সদস্যরা জানান, নুরুল কাদেরের নেতৃত্বে গত ২৬ আগস্ট নোয়াখালীর হাতিয়া উপজেলা সংলগ্ন বঙ্গোপসাগরে মাছ ধরার ট্রলার এমভি মা-বাবার দোয়া ও এমভি মাহিন নামের দুটি ফিশিং বোটে ডাকাতির ঘটনা ঘটে। একইভাবে আজ ভোররাতে নুরুলের নেতৃত্বে উপজেলার মাতারবাড়ী ইউনিয়নের সাইরারডেইল এলাকায় একদল জলদস্যু সাগরে ডাকাতি করার প্রস্তুতি নিচ্ছিল। খবর পেয়ে চট্টগ্রামের র‍্যাপিড অ্যাকশন ব্যাটালিয়নের (র‌্যাব-৭) একটি দল ওই এলাকায় অভিযান চালায়। র‍্যাব সদস্যদের উপস্থিতি টের পেয়ে জলদস্যুরা গুলি চালায়। আত্মরক্ষার্থে র‍্যাব সদস্যরাও পাল্টা গুলি ছোড়ে। বন্দুকযুদ্ধের একপর্যায়ে জলদস্যুরা পিছু হটে। এ সময় ঘটনাস্থল থেকে গুলিবিদ্ধ অবস্থায় নুরুলকে উদ্ধার করা হয়। তাঁকে মহেশখালী উপজেলা স্বাস্থ্য কমপ্লেক্সের জরুরি বিভাগে নিয়ে গেলে কর্তব্যরত চিকিৎসক মৃত ঘোষণা করেন।
র‍্যাব-৭-এর সহকারী পুলিশ সুপার (মিডিয়া ও অপারেশন কর্মকর্তা) মো. মাশকুর রহমান ঘটনার সত্যতা নিশ্চিত করে আজ সকালে প্রথম আলোকে বলেন, বন্দুকযুদ্ধের ঘটনায় আত্মরক্ষার্থে র‍্যাব সদস্যরা ৫২টি গুলি ছোড়ে।
মহেশখালী থানার পরিদর্শক (ওসি-তদন্ত) বাবুল আজাদ বলেন, ময়নাতদন্তের জন্য লাশটি কক্সবাজার সদর হাসপাতালে পাঠানো হবে।



অটিস্টিক-প্রতিবন্ধীদের চাকরির খোঁজ


অটিস্টিক ও প্রতিবন্ধীদের চাকরির সুযোগ সৃষ্টিতে একটি ওয়েবসাইট তৈরির কথা রউসুল আজমের মনে আসে গত বছরের শেষের দিকে। আজম ইন্টারন্যাশনাল ইউনিভার্সিটি অব বিজনেস অ্যাগ্রিকালচার অ্যান্ড টেকনোলজিতে (আইইউবিএটি) কম্পিউটার ইঞ্জিনিয়ারিং বিভাগে পড়ছেন। পড়াশোনার অংশ হিসেবে একটি অনলাইন সফটওয়্যার তৈরির কথা ভাবছিলেন তিনি। সফটওয়্যারটি অটিজমের কারণ, অটিস্টিক শিশুর অবস্থা, কোনো শিশু আদৌ অটিস্টিক কি না, এসব তথ্য সরবরাহ করবে। তখনই প্রতিবন্ধী ও অটিস্টিক শিশুদের সম্পর্কে তথ্য নেওয়া শুরু করেন আজম।
অটিস্টিক ও প্রতিবন্ধী শিশু এবং তাদের অভিভাবকদের সঙ্গে কথা বলতে গিয়ে আজমের মনে হয়, তারা অনেক প্রতিবন্ধকতার মধ্য দিয়ে পড়ালেখা করেন। কিন্তু পড়াশোনা শেষে চাকরি পান না। তখন আজম সিদ্ধান্ত নিলেন, এমন একটি চাকরির সাইট তৈরি করবেন যেখানে গিয়ে অটিস্টিক ও প্রতিবন্ধী ব্যক্তিরা শুধু চাকরির খোঁজই পাবেন না, চাকরিসংক্রান্ত বিভিন্ন সেবাও বিনা মূল্যে পেয়ে যাবেন। সে অনুযায়ী কাজ শুরু করেন তিনি। অবশেষে একক চেষ্টায় গড়ে তুললেন একটি বিশেষ সাইট, ‘অটিস্টিক অ্যান্ড ডিজাবেল’স জব ইন বাংলাদেশ’ (এডিজবসবিডি)।
গত শুক্রবার প্রথম আলোর কার্যালয়ে বসে কথা হলো আজমের সঙ্গে। পড়ালেখার পাশাপাশি পার্টটাইম চাকরি করেন তিনি। আজম বললেন, ‘অটিস্টিক ও প্রতিবন্ধীদের জন্য পড়ালেখা করাটাই তো একটা বড় চ্যালেঞ্জ, সেখানে চাকরি পাওয়া কতটা কঠিন, তা সহজেই বোঝা যায়। এই ক্ষেত্রে তাঁদের কাজটাকে সহজ করতেই আমি এই সাইটটি তৈরি করেছি।’ তিনি আরও বললেন, ‘আমি দেখেছি অনেক অটিস্টিক ও প্রতিবন্ধী ব্যক্তি মেধাবী, কিন্তু বেকার। তবে তাঁরা অনলাইনে খুব সক্রিয় নন। তাঁদের হয়ে আমরা চাকরি খুঁজব। আমাদের দেশের জনপ্রিয় জব সাইটগুলোতে চাকরির খবর থাকে, কিন্তু সেসব চাকরির জন্য অটিস্টিক বা প্রতিবন্ধীরা আবেদন করতে পারবেন কি না, তা জানানো হয় না। আর এখানেই adjobsbd.com তৈরির প্রয়োজনীয়তা।
আজমের দাবি, এটিই বাংলাদেশের প্রথম এবং একমাত্র সাইট, যা শুধু অটিস্টিক ও প্রতিবন্ধী লোকজনের কথা মাথায় রেখে তৈরি করা হয়েছে। গত সপ্তাহে সাইটটির কারিগরি দিক চূড়ান্ত করেছেন সুমন। এটি তৈরি করতে তাঁর পাঁচ হাজার টাকা খরচ হয়েছে।
অটিস্টিক ও প্রতিবন্ধীদের জন্য উপযোগী চাকরির খোঁজ করা এখন আজমের জন্য বড় চ্যালেঞ্জ। আজম জানালেন, তিনি দেশের প্রায় আড়াই হাজার প্রতিষ্ঠানের সঙ্গে যোগাযোগের চেষ্টা করছেন, যাতে প্রতিষ্ঠানগুলো অটিস্টিক ও প্রতিবন্ধীদের জন্য সৃষ্ট খালি পদগুলোর খবর তাঁকে দেন।
আজম জানালেন, এডিজবসবিডি অটিস্টিক ও প্রতিবন্ধীদের সিভি (জীবনবৃত্তান্ত) সংগ্রহ করছে। কেউ চাইলে নিজেও ওয়েবসাইটে সিভি আপলোড করতে পারবেন। সিভির সঙ্গে সামঞ্জস্য চাকরির ব্যবস্থা করবে এই সাইট। তিনি অভিজ্ঞতা থেকে জেনেছেন, অটিস্টিক ও প্রতিবন্ধী ব্যক্তিরাও চাকরির নামে প্রতারিত হচ্ছেন। চাকরির নামে তাঁদের কাছ থেকে অনেকে টাকা হাতিয়ে নিচ্ছে। অনেক সময় চাকরি দেওয়া হয়, কিন্তু কিছুদিন যেতেই চাকরিচ্যুত করা হয়। এমন পরিস্থিতে আজম সুবিধাবঞ্চিত মানুষগুলোর পাশে দাঁড়াতে চান।
অনলাইনে বিনা মূল্যে নিবন্ধন করে এই সাইটের সঙ্গে থাকা যাবে। চাকরির খবর পাওয়া ছাড়াও এই সাইটের মাধ্যমে নিজের সিভিটিও ঠিকঠাক করে নেওয়া যাবে। আজম জানালেন, এমন একটি সফটওয়্যার তৈরির কাজ চলছে, যা নিবন্ধনকারীর সিভিও তৈরি করে দেবে। ভবিষ্যতে অটিস্টিক ও প্রতিবন্ধী চাকরিপ্রার্থীদের প্রশিক্ষণ দেওয়ার পরিকল্পনাও তাঁর রয়েছে।



ডেঙ্গুতে আরও চারজনের মৃত্যু


ডেঙ্গু জ্বরে আক্রান্ত হয়ে আরও চারজনের মৃত্যু হয়েছে। তাদের মধ্যে ঢাকায় এক শিশু ও কিশোর, সাভারে এক নারী ও যশোরে এক বৃদ্ধ মারা গেছেন। এর মধ্যে শিশুটি গতকাল রোববার এবং বাকি তিনজন শনিবার বিকেল থেকে রাতের মধ্যে মারা গেছেন।
এ নিয়ে ডেঙ্গুতে আক্রান্ত হয়ে চিকিৎসাধীন অবস্থায় ১৯৪ জনের মৃত্যু খবর জেনেছে প্রথম আলো। সংশ্লিষ্ট হাসপাতাল কর্তৃপক্ষ, পরিবারের সদস্য, বিভিন্ন জেলার সিভিল সার্জন ও সরকারি হিসাব থেকে মৃত্যুর এই সংখ্যা জানা গেছে। সরকারের কাছে ডেঙ্গু জ্বরে আক্রান্ত হয়ে ১৮৫টি মৃত্যুর তথ্য রয়েছে। এর মধ্যে ৯৬টি মৃত্যুর তথ্য পর্যালোচনা শেষ করেছে সরকার। পর্যালোচনা করার পর ৫৭ জনের মৃত্যু ডেঙ্গু জ্বরে হয়েছে বলে সরকার নিশ্চিত করেছে।
সরকারের তথ্য আরও বলছে, গতকাল পর্যন্ত সারা দেশে ডেঙ্গুতে আক্রান্ত হয়ে হাসপাতালে মোট ভর্তি রোগীর সংখ্যা ৭১ হাজার ৯৭। এর মধ্যে গত ২৪ ঘণ্টায় ঢাকায় নতুন করে ভর্তি হওয়া রোগীর সংখ্যা ৪০৫। ঢাকার বাইরে ৪৯৭।
ঢাকার সাভারে ডেঙ্গু জ্বরে আক্রান্ত হয়ে গত শনিবার রাতে খাদিজা বেগম (৪২) মারা গেছেন। এই নারী সাভার পৌর এলাকার হাবিবুর রহমানের স্ত্রী।
ঢাকায় এক শিশু ও কিশোর, ঢাকার বাইরে এক নারী ও বৃদ্ধের মৃত্যু। এ পর্যন্ত হাসপাতালে ভর্তি ৭১ হাজার ৯৭ জন।
পরিবার জানায়, কয়েক দিন ধরে খাদিজা জ্বরে ভুগছিলেন। অবস্থার অবনতি হলে গত শনিবার বিকেলে তাঁকে সাভার এনাম মেডিকেল কলেজ হাসপাতালে ভর্তি করা হয়। এর আগে তাঁকে বাড়িতে রেখে চিকিৎসা দেওয়া হয়।
এনাম মেডিকেল কলেজ হাসপাতালের ব্যবস্থাপক ইউসুফ আলী বলেন, হাসপাতালে ভর্তির কয়েক ঘণ্টা পর শনিবার রাত ১১টার দিকে খাদিজা মারা যান।
নারায়ণগঞ্জের আড়াইহাজারের কিশোর ইমতিয়াজ আহমেদ (১৭) ডেঙ্গু জ্বরে আক্রান্ত হয়ে গত শনিবার বিকেলে মারা গেছে। নরসিংদী কলেজের একাদশ শ্রেণির ছাত্র ইমতিয়াজ ঢাকা মেডিকেল কলেজ হাসপাতালে চিকিৎসাধীন ছিল।
ইমতিয়াজের চাচা আলমগীর হোসেন বলেন, পাঁচ দিন ধরে ইমতিয়াজ ডেঙ্গু জ্বরে ভুগছিল। গত শুক্রবার বিকেলে ঢাকা মেডিকেল কলেজ হাসপাতালে তাকে ভর্তি করা হয়।
এ বিষয়ে আড়াইহাজার উপজেলা স্বাস্থ্য ও পরিবার পরিকল্পনা কর্মকর্তা হাবিব ইসমাইল ভুইঁয়া জানান, জ্বরে আক্রান্ত হয়ে স্বাস্থ্য কমপ্লেক্সে ভর্তি হয়েছিল ইমতিয়াজ। রক্ত পরীক্ষায় তার ডেঙ্গু ধরা পড়ে। উন্নত চিকিৎসার জন্য তাকে ঢাকা মেডিকেলে পাঠানো হয়, সেখানেই তার মৃত্যু হয়। ডেঙ্গু জ্বরে আক্রান্ত যশোরের কেশবপুরের বরণডালি গ্রামের আবদুল কুদ্দুস (৬০) গত শনিবার রাতে মারা গেছেন। ছেলে জুয়েল ইসলাম জানান, গত শুকবার বিকেলে কেশবপুর উপজেলা স্বাস্থ্য কমপ্লেক্সে ভর্তি করা হয় তাঁর বাবাকে। অবস্থার অবনতি হলে ওই দিনই তাঁকে খুলনা মেডিকেল কলেজ হাসপাতালে স্থানান্তর করা হয়। গত শনিবার রাতে চিকিৎসাধীন অবস্থায় তাঁর বাবার মৃত্যু হয়।
কেশবপুরের উপজেলা স্বাস্থ্য ও পরিবার পরিকল্পনা কর্মকর্তা হারুন অর রশিদ বলেন, আবদুল কুদ্দুস ডেঙ্গুতে আক্রান্ত হয়ে হাসপাতালে ভর্তি হয়েছিল। তবে তাঁর অন্যান্য সমস্যাও ছিল।
এদিকে ঢাকা শিশু হাসপাতালে গতকাল আনফি নামের সাড়ে চার বছরের এক শিশু মারা গেছে। শিশুটির পরিবার মিরপুরে থাকে। শিশুটি ডেঙ্গু জ্বরে আক্রান্ত ছিল বলে জানান হাসপাতালের চিকিৎসক কিংকর ঘোষ।



সেই খাট নিয়ে বিভক্ত শিক্ষক-শিক্ষার্থীরা


খাটটি সরিয়ে নেওয়া হয়েছে। তবে এর রেশ যেন কাটছেই না। গতকাল রোববারও এ নিয়ে বিশ্ববিদ্যালয়ে মানববন্ধন করেছেন শিক্ষকদের একটা অংশ। আবার দুই শিক্ষকের শাস্তি দাবি করে বিক্ষোভ করেছেন একদল শিক্ষার্থী।পাবনা বিজ্ঞান ও প্রযুক্তি বিশ্ববিদ্যালয়ে ব্যবসায় প্রশাসন বিভাগের প্রধানের অফিসকক্ষ–সংলগ্ন ছোট কক্ষে খাট থাকার বিষয়টি নিয়ে বিশ্ববিদ্যালয়ের শিক্ষক-শিক্ষার্থীরা দুইভাগে বিভক্ত হয়ে পড়েছেন। ওই কক্ষে খাট থাকার খবরে শিক্ষার্থীরা বিক্ষুব্ধ হয়ে উঠলে গত ২৮ আগস্ট কর্তৃপক্ষ সেখান থেকে খাটটি সরিয়ে নেয়। তবে এ নিয়ে কানাঘুষা কমছে না। শিক্ষার্থীদের এক অংশের অভিযোগ, ওই বিভাগের বর্তমান ও সাবেক দুই প্রধান ওই ছোট কক্ষে ছাত্রীদের নিপীড়ন করেছেন।
বিশ্ববিদ্যালয়ের সহ–উপাচার্য আনোয়ারুল ইসলাম বলেন, বিষয়টি নিয়ে শিক্ষক-শিক্ষার্থী ও কর্মকর্তা-কর্মচারীরা বিভক্ত হয়ে পড়েছেন। এটা সত্যিই কষ্টের।
 



সেকেন্ডেরও কম সময়ে হাজার মাইল পিছিয়ে বাংলাদেশ



আসন্ন এসএ গেমসে ১০০ মিটার স্প্রিন্টে (পুরুষ ও নারী) পদক জয়ের সম্ভাবনা আছে বাংলাদেশের?
০.৭৬ সেকেন্ড সময়। ‘মাত্র’ বলে এক ঝটকায় উড়িয়ে দেওয়া যায়। কিন্তু ট্র্যাক অ্যান্ড ফিল্ডে এ ব্যবধানটা হাজার হাজার মাইলের। কল্পনাতেও যা কোনো দিন ছুঁয়ে দেখার সাহস পাওয়া যায় না। বাকি বিশ্বের সঙ্গে বাংলাদেশের পার্থক্যও যেন এতটাই দূরত্বের।
সর্বশেষ জাতীয় অ্যাথলেটিকস চ্যাম্পিয়নশিপে দুই দিন আগে বাংলাদেশের দ্রুততম মানব হয়েছেন হাসান মিয়া। ১০০ মিটার স্প্রিন্টে সোনা জিততে সময় নিয়েছেন ১০.৬১ সেকেন্ড। একটু বিশ্ব মানদণ্ডে দৃষ্টি বোলানো যাক। সর্বশেষ ডায়মন্ড লিগের ১০০ মিটার স্প্রিন্টে প্রথম হয়েছেন ক্রিশ্চিয়ান কোলম্যান। মার্কিন যুক্তরাষ্ট্রের ট্র্যাক অ্যান্ড ফিল্ড তারকা সময় নিয়েছেন ৯.৮৫ সেকেন্ড। হাসান ও কোলম্যানের পার্থক্য মাত্র ০.৭৬ সেকেন্ড, ১ সেকেন্ডেরও কম। বাস্তবতা হলো পার্থক্যটা হাজার হাজার মাইলের, হাজার হাজার দিনেরও।
এবার তাকানো যাক আরও একটু কাছে, এশিয়ান মঞ্চে। ২০১৮ এশিয়ান গেমসে এশিয়ার দ্রুততম মানব হয়েছেন সু বিংতিয়ান। চীনের এই স্প্রিন্টার সময় নিয়েছেন ৯.৯২ সেকেন্ড। এশিয়ায় জন্ম নেওয়া প্রথম অ্যাথলেট হিসেবে ১০ সেকেন্ডের নিচে দৌড়ানো বিংতিয়ানের সেরা সময় অবশ্য ৯.৯১ সেকেন্ড। বিশ্ব মঞ্চ থেকে বাংলাদেশ কোথায় দাঁড়িয়ে আছে, তা তো বোঝাই যাচ্ছে। আর স্প্রিন্টে ১ সেকেন্ডের ১০০ ভাগের ১ ভাগও কত গুরুত্বপূর্ণ, সেটা বাংলাদেশ ১৯৯৯ সাফেও বুঝেছে একবার। বিশ্ব অ্যাথলেটিকস তো প্রতিদিনই দেখাচ্ছে সেটা।
১৮৯১ সালে ১০.৮ সেকেন্ড সময় নিয়ে বিশ্ব রেকর্ড গড়েছিলেন যুক্তরাষ্ট্রের লুথার ক্যারি। এই সময় থেকে ১ সেকেন্ড কমিয়ে ৯.৮-এ আনতে সময় লেগেছে ৯৬ বছর। ১৯৮৭ সালে করা বেন জনসনের সেই রেকর্ডটা অবশ্য পরে বাতিল করা হয়। ফলে, আনুষ্ঠানিকভাবে এখন ১৯৯১ সালে কাল লুইসের করা ৯.৮ সেকেন্ডের সময়টাই ধরা হয়। অর্থাৎ ক্যারির ঠিক ১০০ বছর পর!
দুই দিন আগে হাসান যে সময় নিয়ে হাসান দ্রুততম মানব হয়েছেন, সেটি বিশ শতকের শুরুর দিকে রেকর্ড হতো। ১৯০৬ সালে লুথারের রেকর্ড ভেঙে নিজের টাইমিংটাকে ১০.৬ করেন সুইডেনের নট লিন্ডবার্গ। গোথেনবার্গের ট্র্যাকে লিন্ডবার্গের এই রেকর্ডটা অবশ্য বেশি দিন স্থায়ী হয়নি। ১৯১১ সালে জার্মানির এমিল ক্যাটারার ১০.৫০ সেকেন্ড সময় নিয়ে ১০০ মিটার দৌড় জিতেছিলেন।
১০০ মিটার দৌড়ের টাইমিং প্রথমবারের মতো ১০-এর নিচে নামে ১৯৬৮ সালে। যুক্তরাষ্ট্রের স্যাক্রামেন্টোতে ৯.৯ সেকেন্ড সময় নিয়ে দুনিয়ায় হইচই ফেলে দিয়েছিলেন যুক্তরাষ্ট্রের জিম হাইনস। মানুষ ১০ সেকেন্ডের নিচে ১০০ মিটার শেষ করতে পারবে কি না, এই মানসিক বাধা ভেঙে দিয়েছিলেন তিনি। তবে আধুনিক প্রশিক্ষণ ও গবেষণার ফলের ১০ সেকেন্ডের ওপরে দৌড়ে বিশ্ব রেকর্ড করা বা প্রথম হওয়া জাদুঘরে চলে গিয়েছে। ট্র্যাক অ্যান্ড ফিল্ডের রাজা উসাইন বোল্ট তো ৯.৫৮ সেকেন্ডে দৌড়ে বিশ্ব রেকর্ডটা নিজের করে রেখেছেন ২০০৯ সাল থেকে।
বিশ্ব ও এশিয়ান মঞ্চের সঙ্গে বাংলাদেশের অ্যাথলেটদের তুলনা চলে না। আমাদের হাসানরা বছরের পর বছর তাকিয়ে থাকেন দক্ষিণ এশিয়ান গেমসের দিকে। চলতি বছরের ডিসেম্বরে নেপালের রাজধানী কাঠমান্ডুতে হওয়ার কথা আছে গেমসটির। সেখানে সর্বশেষ জাতীয় অ্যাথলেটিকসে স্প্রিন্টের সময়ের তুলনায় বাংলাদেশের সম্ভাবনা কেমন, অতীতের সঙ্গে তা বিচার করে দেখা যেতে পারে।
প্রায় ৩ বছর আগে ১০.২৮ সেকেন্ড সময় নিয়ে সোনা জিতেছিলেন শ্রীলঙ্কার হিমাশা ঈশান। ১০.৪১ সেকেন্ড সময় নিয়ে রুপা জিতেছিলেন মালদ্বীপের সাঈদ হাসান ও ১০.৬৯ সেকেন্ড সময় নিয়ে ব্রোঞ্জ জিতেছিলেন শ্রীলঙ্কান মোহাম্মদ আশরাফুল। সে বিচারে হাসানের বর্তমান ১০.৬১ সেকেন্ড সময় পদকের আশা দেখাতেই পারে। কিন্তু এই সময়ের মধ্যে প্রতিপক্ষরাও তো বসে নেই। বরং ধরে নেওয়া যায়, এগিয়ে গিয়েছে তারা।
মেয়েদের ১০০ মিটারে এখন ১১–এর নিচে নামিয়ে এনেছেন এলিয়েন থম্পসন। শেষ ডায়মন্ড লিগে ১০.৯৮ সেকেন্ড সময় নিয়ে প্রথম হয়েছে জ্যামাইকান এই স্প্রিন্টার। আর তিন দিন আগে ১২.২০ সেকেন্ড সময় নিয়ে বাংলাদেশের দ্রুততম মানবী হয়েছেন শিরিন আক্তার। সব মিলিয়ে টানা নয়বারের দ্রুততম মানবী শিরিনের সঙ্গে এলিয়েনের সময়ের পার্থক্য ১.২২ সেকেন্ড।
১২.২০ শিরিনের দ্বিতীয় সেরা টাইমিং। ২০১৬ সালে গুয়াহাটি এসএ গেমসে ১১.৯৯ সেকেন্ডে দৌড়ে করেছিলেন নিজের সেরা টাইমিং। প্রায় ৩ বছর পরে এসে নিজের সেরা টাইমিংটা করতে পারলেও এসএ গেমসের ১০০ মিটারে পদক পাওয়ার সম্ভাবনা নেই। কারণ, সর্বশেষ ১১.৮৮ সেকেন্ড সময় নিয়ে ব্রোঞ্জ জিতেছিলেন ভারতের দ্যুতি চাঁদ। সোনাজয়ী শ্রীলঙ্কার রুমেশিকা রত্নায়েক সময় নিয়েছিলেন ১১.৬০ সেকেন্ড ও ১১.৭১ সেকেন্ড সময় নিয়ে রুপা জিতেছিলেন শ্রাবণী নন্দ।
ভারতের যে দ্যুতি ১১.৮৮ সেকেন্ড সময় নিয়ে এসএ গেমসে ব্রোঞ্জ জিতেছিলেন, সে মেয়েই গত বছর জাকার্তা এশিয়াডে ১১.৩২ সেকেন্ড সময় নিয়ে রুপা জিতেছেন। উন্নতি করে দক্ষিণ এশিয়ার মঞ্চ থেকে একেবারে এশিয়াডে। উন্নতি না করে পেছনের দিকে হাঁটার অভ্যাস মনে হয় শুধু বাংলাদেশের। ধীরে ধীরে সময়টা এতই খারাপ অবস্থা যে এখন বাংলাদেশের স্প্রিন্টারদের পাশে ভারতের স্প্রিন্টারদের মনে হয় জাপানি বুলেট ট্রেন। গতির সে বিশ্বরোডে বাংলাদেশে এখনো চলছে লক্কড়ঝক্কড় গাড়ি।



দ্বিতীয় বিশ্বযুদ্ধ নিয়ে ক্ষমা চাইলেন জার্মান প্রেসিডেন্ট


দ্বিতীয় বিশ্বযুদ্ধ শুরুর ৮০তম বার্ষিকী স্মরণে জার্মানির প্রেসিডেন্ট ফাঙ্ক ভাল্টার স্টাইনমায়ার অতীতে জার্মানির মানবতাবিরোধী অপরাধ ও আগ্রাসনের নিন্দা করেছেন। পোল্যান্ডের ভিলুন শহরে দ্বিতীয় বিশ্বযুদ্ধ স্মরণ অনুষ্ঠানে যোগ দেন জার্মানির প্রেসিডেন্ট। সেখানেই তিনি বিশ্বযুদ্ধে জার্মানির আগ্রাসী যুদ্ধের কারণে লাখ লাখ মানুষের মৃত্যুর জন্য ক্ষমা চেয়েছেন।
জার্মানির নাৎসি বাহিনী ৮০ বছর আগে ১৯৩৯ সালের ১ সেপ্টেম্বর পোল্যান্ডের ভিলুন শহর আক্রমণ করেছিল। ওই আক্রমণে নিহত মানুষ ও ক্ষতিগ্রস্ত ব্যক্তিদের কাছে নতজানু হয়ে প্রেসিডেন্ট ফাঙ্ক ভাল্টার দুঃখ প্রকাশ করেন।
ভিলুন শহরে গতকাল রোববার সকালে দ্বিতীয় বিশ্বযুদ্ধ স্মৃতিসৌধে আয়োজিত অনুষ্ঠানে পোল্যান্ডের প্রেসিডেন্ট আন্দ্রেয়াস ডুডাও যোগ দেন। জার্মানির প্রেসিডেন্ট তাঁর বক্তৃতায় পোলিশ ভাষায় নাৎসি জার্মানির মানবতাবিরোধী অপরাধের জন্য তিনবার ক্ষমাপ্রার্থনা করেন।
কোনো রকম সতর্কতা ছাড়াই ৮০ বছর আগে এই দিনে নাৎসি বাহিনী অতর্কিত ভিলুন শহরে আক্রমণ করে শহরটির ৭০ শতাংশ ধ্বংস করে দেয়। ওই আক্রমণে শহরটির ১ হাজার ২০০ মানুষকে হত্যা করা হয়। ভিলুন শহরটিতে হামলার পরপরই জার্মান নৌবাহিনীর জাহাজ শ্লিসভিগ হোলস্টাইন থেকে পোল্যান্ডের ডানজিগ বন্দরে হামলা চালানো হয়।
ভিলুন শহর আক্রমণের মধ্য দিয়েই দ্বিতীয় বিশ্বযুদ্ধ শুরু হয়েছিল। অনুমান করা হয়, দ্বিতীয় বিশ্বযুদ্ধে শুধু পোল্যান্ডেই ৬০ লাখ মানুষ নিহত হয়েছিল। ১৯৩৯ থেকে ১৯৪৫ সাল পর্যন্ত ছয় বছরব্যাপী দ্বিতীয় বিশ্বযুদ্ধে প্রায় ৮ কোটি মানুষ মারা গিয়েছিল। দ্বিতীয় বিশ্বযুদ্ধ শুরুর ৮০ বছর পূর্তিতে আবারও পোল্যান্ডের ডানপন্থী সরকার ও গ্রিসের প্রধানমন্ত্রী কিরিয়াকোস মিতসোটাকিস যুদ্ধজনিত ক্ষয়ক্ষতির জন্য ক্ষতিপূরণ দাবি করেছেন।
ভিলুন শহরের স্মরণসভার পর জার্মানির প্রেসিডেন্ট পোল্যান্ডের রাজধানী ওয়ারশো শহরে রওনা দেন। গতকাল বিকেলে রাজধানী ওয়ারশো শহরে দ্বিতীয় বিশ্বযুদ্ধ সূচনার আরেকটি স্মরণসভায় জার্মানির চ্যান্সেলর আঙ্গেলা ম্যার্কেল, মার্কিন ভাইস প্রেসিডেন্ট মাইক পেন্সসহ ৪০ দেশের ২৫০ জন অতিথি অংশ নেন।
ওয়ারশো শহরের কেন্দ্রীয় স্মরণ অনুষ্ঠানে বিশ্বযুদ্ধের কারণে ইউরোপীয় জাতিসত্তার মধ্যে যে অবিশ্বাস বোধ তৈরি হয়েছিল, তা থেকে সরে এসে ঐক্যবদ্ধ ও সমৃদ্ধিশালী ইউরোপ গড়ে তোলার জন্য জার্মানদের দায়িত্বের কথা স্মরণ করিয়ে দেন জার্মানির প্রেসিডেন্ট। অনুষ্ঠানে জার্মানির চ্যান্সেলর আঙ্গেলা ম্যার্কেল, মার্কিন ভাইস প্রেসিডেন্ট মাইক পেন্সের উপস্থিতিতে ট্রান্স আটলান্টিক সম্পর্কের গুরুত্বের কথা জোর দিয়ে বলেছেন।



‘পিস্তল ঠেকিয়ে স্বীকারোক্তি দিতে বাধ্য করে পুলিশ’



কিশোর আবু সাঈদ আদৌ খুন হয়নি। সে জীবিত আছে। পুলিশ তাকে গ্রেপ্তার করে রিমান্ডে নিয়েছে। অথচ আবু সাঈদ খুন হয়েছিল বলে চার বছর আগে পুলিশ প্রতিবেদন দিয়ে আদালতকে জানিয়েছিল। সাঈদকে খুন করেছেন জানিয়ে দুজন আসামি আদালতে ১৬৪ ধারায় স্বীকারোক্তিমূলক জবানবন্দিও দেন, যে খুনে দুই দফা রায়ের জন্য দিন ধার্য করেছিলেন আদালত।
আবু সাঈদ ফিরে আসায় পুলিশের তদন্ত নিয়ে প্রশ্ন উঠেছে। এই কথিত হত্যার ঘটনার আসামিরা দাবি করছেন, ডিবি অফিসে মাথায় পিস্তল ঠেকিয়ে সাঈদ হত্যায় জড়িত থাকার স্বীকারোক্তি দিতে বাধ্য করা হয়েছিল।
কিশোর সাঈদ খুনের মামলার তদন্ত কর্মকর্তা হলেন ঢাকা মহানগর গোয়েন্দা পুলিশের তৎকালীন উপপরিদর্শক (এসআই) রুহুল আমিন। তিনি প্রথম আলোর কাছে দাবি করেন, ‘মামলা পাওয়ার পর আমি নিয়ম মেনে তদন্ত করেছি। আসামিদের গ্রেপ্তার করে রিমান্ডে নিয়ে জিজ্ঞাসাবাদ করেছি। আসামিরা ম্যাজিস্ট্রেটের কাছে স্বীকারোক্তিমূলক জবানবন্দি দিয়েছে। দুজন আসামি (আফজাল হোসেন ও সাইফুল ইসলাম) জবানবন্দিতে বলেছিল, আবু সাঈদকে অপহরণ করে নিয়ে লঞ্চ থেকে নদীতে ফেলে দিয়ে হত্যা করেছিল। সোনিয়া নামের মেয়েটিও আবু সাঈদকে হত্যা করার কথা স্বীকার করেছিল।’

এই পুলিশ কর্মকর্তার কাছে জানতে চাওয়া হয়, ‘আবু সাঈদ যে খুন হয়নি। তাহলে সত্য কোনটা?’ এসআই রুহুল আমিন বলেন, ‘আমরা কিশোর আবু সাঈদকে উদ্ধারের জন্য অনেক খোঁজখবর করেছি। অনেক চেষ্টা করেছি। তাকে খুঁজে বের করার জন্য অনেক জায়গায় বেতারবার্তাও পাঠাই। কর্তৃপক্ষের সঙ্গে আলোচনা করে আবু সাঈদ খুনের মামলায় অভিযোগপত্র দিয়েছি।’
কথিত খুনের ঘটনায় পুলিশের এ ধরনের তদন্তের বিষয়ে ঢাকা মহানগর পুলিশের গণমাধ্যম ও জণসংযোগ বিভাগের উপকমিশনার মাসুদুর রহমান প্রথম আলোকে বলেন, ‘এ বিষয়টি আমরা গণমাধ্যমের মাধ্যমে জেনেছি। সংশ্লিষ্ট কাগজপত্র পাওয়ার পর আমরা যাচাই-বাছাই করে দেখব এবং প্রয়োজনীয় আইনানুগ ব্যবস্থা নেওয়া হবে।’ আবু সাঈদ খুনের মামলার চারজন আসামি হলেন বরিশালের সোনিয়া আক্তার, তাঁর ভাই আফজাল হোসেন, তাঁর ভগ্নিপতি শাহীন ও প্রতিবেশী সাইফুল ইসলাম। এঁদের মধ্যে আফজাল ৩৩ মাস, সাইফুল ২৪ মাস এবং সোনিয়া ৬ মাস কারাভোগ করেছেন। এখন এই তিনজন জামিনে আছেন।
মামলার নথিপত্রে দেখা যায়, আবু সাঈদের বাবা আজম ২০১৪ সালের ১৫ এপ্রিল অজ্ঞাত ব্যক্তিদের আসামি করে অপহরণ মামলা করেন। আজম দাবি করেন, তাঁর ছেলে সেদিন হাজারীবাগের বড় মসজিদ মাতৃপীঠ স্কুলের উদ্দেশে রওনা হয়। কিন্তু আর বাসায় ফেরেনি। ডিবি পুলিশ তদন্ত করে আফজাল, সাইফুলসহ চারজনের বিরুদ্ধে ৩০২ ধারায় ২০১৫ সালে অভিযোগপত্র দেয়।মাথায় পিস্তল ঠেকায় 
আবু সাঈদ খুনের মামলার বিচার চলছে ঢাকার নারী ও শিশু নির্যাতন দমন ট্রাইব্যুনাল-৫–এ। গতকাল রোববার খুনের আসামি সোনিয়ার আইনজীবী ওয়াহিদুজ্জামান আদালতকে লিখিতভাবে জানিয়েছেন, কিশোর আবু সাঈদ খুন হয়নি। তাকে আদালতে হাজির করা হোক। এ ব্যাপারে ৫ সেপ্টেম্বর শুনানি হওয়ার কথা রয়েছে।
গতকাল আদালতে হাজির ছিলেন কথিত খুনের আসামি সাইফুল ইসলাম। আবু সাঈদকে খুন করেছিলেন বলে তিনি আদালতে স্বীকারোক্তি দেন।
স্বীকারোক্তি দেওয়ার ব্যাপারে সাইফুল প্রথম আলোর কাছে দাবি করেন, ‘বরিশাল থেকে কালো কাপড় বেঁধে আমাদের ঢাকার ডিবি অফিসে নিয়ে আসা হয়। চোখ বাঁধা অবস্থায় পুলিশ টর্চার করেছে। পুলিশ বলেছিল, তোমরা বলবা, তোমরা সাঈদকে লঞ্চ থেকে ফেলে দিয়ে হত্যা করেছ। যদি আদালতে এই কথা বলো, তাহলে তোমাদের আর মারা হবে না। কিন্তু আমরা তো এ ঘটনা সম্পর্কে কিছুই জানতাম না।’
সাইফুলের দাবি, ডিবি অফিসে নিয়ে আসার পর আরও নির্যাতন করে ডিবি পুলিশ। তিনি বলেন, ‘আমরা যে কয়েক দিন ডিবি অফিসে ছিলাম, সে কয়দিন মিরাজকে (সোনিয়ার সাবেক স্বামী) ডিবি অফিসে দেখেছি। হাতে হ্যান্ডকাপ পরিয়ে আমাকে জানালার সঙ্গে বাধা হয়। আমাকে লাঠি দিয়ে মারধর করত। একদিন রাতে আমাকে নিয়ে যাওয়া হয় ডিবির পুকুরপাড়ে। এসআই রুহুল আমিন আমার মাথায় পিস্তল ঠেকিয়ে বলল, “তুই যদি ঘটনা না বলিস, তাহলে তোকে মেরে ফেলব। কোনো দিন মায়ের কোলে ফিরে যেতে পারবি না।” তখন আমি বললাম, স্যার, আমাকে মারবেন না। তখন আমার মনে হয়েছিল, মরার থেকে বেঁচে থাকা ভালো। মিথ্যা কথাটা যদি সত্যভাবে বলি, বেঁচে তো থাকব। জীবনটা তো বাঁচবে। যদি আমরা স্বীকার না করতাম, তাহলে আমাদের পঙ্গু করে ফেলত।’
আরেক আসামি সোনিয়া আক্তার প্রথম আলোর কাছে দাবি করেন, ‘ডিবি অফিসে নিয়ে আমাকে, আমার ভাই আফজাল, আমার বাবা ও সাইফুলকে টর্চার করেছে। আমাকেও নারী পুলিশ মারধর করেছে। পুলিশ মারধর করে আমাকে বলেছিল, তুই বলবি, তোর স্বামীকে শায়েস্তা করার জন্য সাঈদকে অপহরণ করে তোরা লঞ্চ থেকে ধাক্কা দিয়ে মেরে ফেলেছিস। তখন আমি পুলিশকে বলেছিলাম, কেন আমি এই কথা বলব? সাঈদ কি আমার সতিনের বাচ্চা? ওকে তো আমি চিনিই না। এরপর আমার সামনে আমার ভাই আফজালকে টর্চার করেছিল পুলিশ। আমার বাবাকেও খুব মেরেছিল। চেয়ারে মোটা রশি দিয়ে হাত-পা বেঁধে মারছিল। তখন আমি আমার ভাই-বাবাকে টর্চারের হাত থেকে বাঁচানোর জন্য বলেছি, হ, আমরা এই কাজ করেছি। তখন পুলিশ আমাদের বলেছিল, ওসি, ডিসি, এসপি যে আসবে, যদি জিজ্ঞাসা করে, তাদের বলবি, তোরা সাঈদকে অপহরণ করে মেরে ফেলেছিস।’
সোনিয়ার দাবি, ‘এক দিন, দুই দিন না, নয় দিন ডিবি অফিসে ফেলে নির্যাতন করে আমাদের কোর্টে হাজির করে। আমরা ডিবি অফিসের গারদঘরে ছিলাম। পুলিশ বলেছিল, তোদের বাবাকে এক শর্তে ছাড়তে পারি, যদি তোরা ম্যাজিস্ট্রেটের কাছে জবানবন্দি দিস, তাহলে তোদের বাবাকে ছেড়ে দিতে পারি। আমার বাবার মাথায়ও পিস্তল ঠেকিয়েছিল। বলেছিল, তোরা যদি কোর্টে গিয়ে না বলস, তাহলে তোর বাবাকে মেরে ফেলব। আমরা ভাবছি, সত্যি আমাদের মেরে ফেলবে। পরে আমরা বলছি, হ, আমরা কোর্টে গিয়ে বলব।’ সোনিয়া জানান, ওই ঘটনার পর থেকে তাঁর বাবা মানসিকভাবে অসুস্থ হয়ে পড়েছেন।
তবে মামলার তদন্ত কর্মকর্তা এসআই রুহুল নির্যাতন করার সব অভিযোগ মিথ্যা বলে দাবি করেছেন। তিনি বলেন, কোনো ধরনের নির্যাতন সোনিয়াদের করা হয়নি। সোনিয়া, আফজাল ও সাইফুল স্বেচ্ছায় আদালতে স্বীকার করেছিলেন যে তাঁরা সাঈদকে লঞ্চ থেকে ফেলে দিয়ে হত্যা করেছেন।সাঈদ এত দিন কোথায় ছিল
গত বৃহস্পতিবার কিশোর সাঈদসহ তার মা–বাবাকে গ্রেপ্তার করেছে পুলিশ। আদালতের অনুমতি নিয়ে হাজারীবাগ থানার পুলিশ তাঁদের রিমান্ডে নিয়ে জিজ্ঞাসাবাদ করছে। মিথ্যা মামলা দিয়ে হয়রানি করার অভিযোগে মামলা করেছেন সোনিয়া আক্তার।
এই মামলার তদন্ত কর্মকর্তা ও হাজারীবাগ থানার এসআই লন্ডন চৌধুরী গতকাল প্রথম আলোকে বলেন, আবু সাঈদকে যে লঞ্চ থেকে নদীতে ফেলে দেওয়া হয়নি, তা সত্য। কারণ, আবু সাঈদ জিজ্ঞাসাবাদে জানিয়েছে, ২০১৪ সালে সে কাউকে না বলে গাজীপুরে চলে গিয়েছিল। তবে কবে ফিরে এসেছে, তা নির্দিষ্ট করে বলছে না। তার মা–বাবাও দাবি করছেন, সাঈদ কোথায় ছিল, তাঁরা জানতেন না। তবে সাঈদের মুঠোফোন নম্বর জানা গেছে। মোবাইলের তথ্য পর্যালোচনায় অনেক তথ্য জানা যাবে।
পুরো ঘটনার রহস্য উদ্‌ঘাটনের জন্য মামলার প্রধান আসামি সোনিয়ার সাবেক স্বামী মিরাজ হোসেনকে গ্রেপ্তারের চেষ্টা চলছে বলে দাবি করেছেন এসআই লন্ডন চৌধুরী। তিনি বলেন, মিরাজ হোসেনকে গ্রেপ্তার করা গেলে আরও অনেক তথ্য জানা সম্ভব হবে।
আরও পড়ুন:বিচারের শেষ পর্যায়ে জানা গেল ছেলেটি খুন হয়নি



বেলের জোড়া গোলেও জয় পেল না রিয়াল


আজকের ম্যাচে ভাগ্যদেবী বেলের দিকে মুখ তুলে তাকিয়েছে, আবার মুখ ফিরিয়ে নিতেও দেরি করেনি! বেল ম্যাচে জোড়া গোল করেছেন। শেষ মুহূর্তে দুবার হলুদ কার্ড দেখে মাঠও ছেড়েছেন। বেলের এমন দিনে ভিয়ারিয়ালের মাঠে গিয়ে ২-২ গোলে ড্র করেছে রিয়াল মাদ্রিদ।ম্যাচের ১২ মিনিটেই গোল হজম করে বসে রিয়াল মাদ্রিদ। পাল্টা আক্রমণ থেকে মরিনোর দেওয়া গোলে শুরুতেই এগিয়ে যায় স্বাগতিকেরা। একাম্বির শট প্রথম চেষ্টায় রুখে দেন কোর্তোয়া। কিন্তু পুরোপুরি ক্লিয়ার করতে পারেননি। বল পেয়ে মরিনোও সহজ সুযোগ কাজে লাগাতে ভুল করেননি। এর মিনিট দু-এক আগেও অবশ্য গোলমুখে ভালো শট নিয়েছিলেন মরিনো। শুরুতেই পিছিয়ে পড়া রিয়ালের খেলোয়াড়েরা তখন গোলের জন্য মরিয়া হয়ে খেলতে থাকেন। বেনজেমা-বেল কিংবা ক্যাসেমিরো-ভাসকেজদের কেউই গোলের মুখ দেখছিলেন না। প্রথমার্ধে নির্ধারিত সময়ের খেলা শেষে অতিরিক্ত সময়ে বেলের গোলে সমতায় ফেরে জিদান শিষ্যরা। কার্বাহালের বাড়ানো বল থেকে নিখুঁত ফিনিশিংয়ে বল জালে জড়ান রিয়ালের এই ওয়ালস তারকা।
দ্বিতীয়ার্ধে ৭০ মিনিটের মাথায় জবিচকে তুলে নিয়ে লুকা মডরিচকে নামান জিদান। খেলায় গতি বাড়াতে মডরিচের ওপর আস্থা রাখতে চেয়েছেন জিদান। মডরিচ আস্থার প্রতিদানও দিয়েছেন। মডরিচের দুর্দান্ত ক্রস থেকেই বুলেটগতির শটে বল জালে জড়ান বেল। তবে ৮৬ মিনিটে বেলের দ্বিতীয় গোলের আগেই ভিয়ারিয়ালের মোই গোমেজের গোলে গোল ব্যবধানে এগিয়ে যায় স্বাগতিকেরা। বেল দ্বিতীয় গোল করে সমতায় ফেরান। এরপর যোগ হওয়া সময়ে পরপর দুবার হলুদ কার্ড দেখে মাঠ ছাড়তে হয় বেলকে।



ড্রোন হামলার জবাবে ইসরায়েলের সামরিক ঘাঁটিতে হিজবুল্লাহর রকেট হামলা


ইসরায়েলের উত্তরাঞ্চলে বেশকিছু ট্যাঙ্কবিধ্বংসী রকেট হামলা চালিয়েছে লেবাননের শিয়া–অধ্যুষিত সংগ্রামী সংগঠন হিজবুল্লাহ গ্রুপ। বিবিসি অনলাইনের এক প্রতিবেদনে এই তথ্য দেওয়া হয়েছে। বিবিসির প্রতিবেদনে বলা হয়, গেল সপ্তাহে বৈরুতে ইসরায়েলের ড্রোন হামলার জবাবে হিজবুল্লাহ এই হামলা চালিয়েছে। রকেট হামলার জবাবে ইসরায়েলও লেবাননের দক্ষিণাঞ্চলে হামলা চালিয়েছে।
বিবিসির প্রতিবেদনে ইসরায়েলি সেনাবাহিনীর বরাত দিয়ে বলা হয়, হিজবুল্লাহ গ্রুপ ইসরায়েলের সামরিক ঘাঁটি ও সামরিক যানে হামলা চালিয়েছে। হামলায় বেশ কজন ইসরায়েলি আহত হয়েছেন বলে হিজবুল্লাহর পক্ষ থেকে দাবি করা হয়েছে। তবে হতাহত হওয়ার কথা অস্বীকার করে ইসরায়েল বলছে, হিজবুল্লাহর রকেট হামলায় কোনো ধরনের হতাহত হওয়ার ঘটনা ঘটেনি।


